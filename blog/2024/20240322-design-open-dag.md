---
title: Samen aan de slag met het esta­fette­­mo­del
slug: design-open-dag
authors: Hidde de Vries
tags: [meta, estafettemodel, designers, NL Design System]
image: https://raw.githubusercontent.com/nl-design-system/documentatie/refs/heads/assets/samen-aan-de-slag.png
hide_table_of_contents: false
date: 2024-03-22
---

Gisteren was er weer een samenwerkdag met ontwerpers uit de NL Design System community. De ochtend stond in het thema van het [estafettemodel](/handboek/estafettemodel), waarin we een eerste component hebben gecheckt op onze aangescherpte ‘definition of done’.

<!-- truncate -->

Met een groep van 10 mensen vanuit projecten bij verschillende gemeenten, een leverancier en een ministerie, kwamen we bij elkaar. De locatie was wederom het stadskantoor van de Gemeente Utrecht, dank voor hun gastvrijheid. We werkten samen aan een flow voor het uploaden van bijlagen, notificaties en een themamaker. En dus het estafettemodel.

<img src="https://github.com/nl-design-system/documentatie/blob/assets/samenwerkdag-agenda.jpg?raw=true" alt="whiteboard met daarop de agenda, het eerste item, estafette paragrafa is afgevinkt, met toevoeging HW community, eronder staan nog meer items, namelijk cool uncool, thema maker feedback, vraag Nico, file upload" /> _We begonnen met het estafettemodel…_

## De administratie op orde

Het ‘[estafettemodel](/handboek/estafettemodel)’ is dè manier waarop we bij NL Design System samenwerken aan richtlijnen, componenten en patronen. Hierin krijgen onderdelen een status, waarbij elke status een eigen checklist heeft als ‘[Definition of Done](/handboek/estafettemodel/componenten/definition-of-done)’. Zo zorgen we in de ‘Help wanted’ stap bijvoorbeeld dat onderdelen een duidelijk doel hebben, breed gedragen worden en goed zijn onderbouwd.

Er zijn al heel wat componenten aanwezig in de community (meer dan 150). Een deel wordt ook al in productie gebruikt, bij verschillende organisaties. We zien al veel hergebruik van elkaars werk. Hoewel de administratie achter loopt, voldoen deze componenten dus waarschijnlijk al aan veel checks. Maar ‘waarschijnlijk’ is niet goed genoeg, we willen zeker weten dat ze voldoen.

We zijn deze administratie daarom check voor check aan het inhalen. Dat betekent bijvoorbeeld screenshots verzamelen, gebruikersonderzoek nagaan en varianten inventariseren. Tijdsintensief werk, maar essentieel om voor alle onderdelen zeker te zijn van de doelmatigheid, draagvlak en onderbouwing.

## Samen componenten nalopen

Jeffrey Lauwers, UX designer in het kernteam, is al sinds januari veel van het voorwerk aan het doen. Hij heeft zodoende al voor veel componenten een inventarisatie gedaan. Dat is waarom je hem in onze Slack-community regelmatig hoort vragen naar het gebruik van verschillende componenten.

Op de samenwerkdag praatte Jeffrey ons door de Paragraph component heen, en konden we als groep vinkjes zetten bij de verschillende criteria. Zo weten we nu bijvoorbeeld dat de Paragraph component volledig voldoet aan de Definition of Done voor ‘Help Wanted’, en grotendeels aan die van ‘Community’.

<img src="https://github.com/nl-design-system/documentatie/blob/assets/components-bord-1.jpg?raw=true" alt="een GitHub projectbord genaamd Components - 1 - Help Wanted met daarop componenten in rijen per component en kolommen per status, waarbij 3 van de acht rijen vooral  groene statussen staan" /> _Checks per component op het [projectbord](https://github.com/orgs/nl-design-system/projects/27/views/1)_

Voor veel andere componenten zijn deze checks ook al uitgevoerd, een volledig overzicht zie je op ons [‘Help Wanted’ projectbord voor componenten](https://github.com/orgs/nl-design-system/projects/27/views/1).

## Het vervolg

Wil je meewerken om componenten te inventariseren en van status te veranderen? Wil je meehelpen met het verzamelen van screenshots of onderzoek? Graag! De komende tijd zullen we regelmatig samenwerkdagen organiseren om componenten na te lopen. Deze samenwerkdagen zijn openbaar toegankelijk, laat Jeffrey of iemand anders uit het kernteam weten als je mee wilt doen.

Ondertussen blijven we als kernteam meer voorbereidend werk doen, om zo te zorgen dat er steeds meer componenten, naast dat ze al gebruikt worden in sites en plug-ins, de juiste status krijgen. Wordt vervolgd!
