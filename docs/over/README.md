---
title: Introductie NL Design System
hide_title: true
hide_table_of_contents: true
sidebar_label: Introductie
sidebar_position: 1
pagination_label: Introductie
description: NL Design System in 10 minuten
keywords:
  - design system
  - introductie
---

# Wat is het NL Design System

## Wat is een design system?

Een design system, oftewel een ontwerpsysteem, is een verzameling afspraken tussen ontwerpers en ontwikkelaars voor het maken van digitale producten. Denk hierbij aan websites en apps. Het doel van deze afspraken draait om het consistent maken van de producten, evenals een prettige gebruiksvriendelijkheid. Een design system ‘leeft’: dankzij nieuwe inzichten en feedback van gebruikers worden de afspraken continu verbeterd.

## Hoe werkt een design system?

De afspraken in een design system worden gemaakt aan de hand van bewezen oplossingen. Ze vormen een solide basis voor de ontwerpers en ontwikkelaars. Zo hoeven zij het wiel niet steeds opnieuw hoeven uit te vinden, zodat de focus ligt op het snel en effectief bouwen van nieuwe digitale producten. Het voordeel voor organisaties is het voortbouwen op elkaars ervaringen. Zo blijft er meer tijd over voor unieke en eenmalige uitdagingen. Wel is er een betrokken, actieve community nodig om het design system actueel en praktisch toepasbaar te houden.

## Waarom een NL Design System?

Een design system bevat beschrijvingen van principes, handvatten, elementen, patronen en richtlijnen. Allemaal basisonderdelen waarover je afspraken kunt maken. Juist overheidsorganisaties hebben baat bij één duidelijke set herbruikbare basisonderdelen. Vooral voor levensgebeurtenissen, waarbij vaak contact nodig is met meerdere instanties en organisaties.

Dankzij het NL Design System kan de hele overheid in Nederland samenwerken aan een begrijpelijke, gebruiksvriendelijke én toegankelijke online dienstverlening. Een dienstverlening die logisch en samenhangend is, maar niet per se uniform, want binnen de afspraken blijft er ruimte voor de eigen identiteit van overheidsorganisaties.

## Voor (en door) iedereen

Het is belangrijk dat iedereen de online dienstverlening van de overheid kan gebruiken, ongeacht wie je bent en wat je situatie is. Dit heet inclusie: iedereen moet kunnen meedoen. Daarom testen we de afspraken in het Design System met een heel diverse gebruikersgroep, waaronder mensen met beperkingen. Zo nemen de kwaliteit, bruikbaarheid en toegankelijkheid toe en kunnen we iedereen in Nederland met onze digitale producten steeds beter van dienst zijn.

Wil jij niets missen over de ontwikkelingen van het NL Design System? [Schrijf je dan in voor onze nieuwsbrief](https://designsystem.gebruikercentraal.nl/nieuwsbrieven/) of [neem een kijkje op onze blogpagina](https://designsystem.gebruikercentraal.nl/blogs-nieuws/).

<!-- TODO! -->
