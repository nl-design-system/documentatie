## Links versus buttons, wanneer gebruik je welk element?

Het fundamentele verschil tussen een button en een link is het doel en de opvolgende actie.

Een [link](https://developer.mozilla.org/en-US/docs/Web/HTML/Element/link) verwijst naar een andere locatie, op of buiten de webpagina. Een [button](https://developer.mozilla.org/en-US/docs/Web/HTML/Element/button) zorgt voor een actie, zoals het formulier versturen, informatie wissen, een modal openen of het uploaden van een bestand.

Ook de toetsenbordinteractie is anders. Een link bestuur je met alleen de “enter”-toets, een button bestuur je met de “enter”-toets of de spatiebalk. Screenreadergebruikers krijgen de informatie “button” of “link” voorgelezen als het element focus krijgt en hebben dus verschillende verwachtingen van de werking.

Maar hoe gaan we hiermee om in het design? Standaard ziet een button eruit als een knop en een link is een onderstreept woord of zin.
Soms wordt hiervan afgeweken om een knop minder visueel gewicht te geven. Kies dan voor een ander ontwerp van de button en gebruik dat consistent binnen de website. Kies niet voor een button die eruitziet als een link en andersom.

Een consistente weergave van links en buttons is nodig om te voldoen aan:

- het [WCAG-succescriterium 3.2.4 Consistente identificatie](/wcag/3.2.4);
- de WCAG-richtlijn [3.2 Voorspelbaar](https://www.w3.org/WAI/WCAG22/Understanding/predictable.html): maak het uiterlijk en de bediening van webpagina's voorspelbaar.
