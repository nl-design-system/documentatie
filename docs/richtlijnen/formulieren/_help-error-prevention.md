<!-- @license CC0-1.0 -->

## Maak het mogelijk een inzending te controleren en te corrigeren of ongedaan te maken

Wanneer een gebruiker een formulier invult met juridische, financiële of persoonlijke gegevens, is het extra belangrijk dat de gegevens juist zijn en dat de gebruiker goed kan controleren wat is ingevuld.

Een verkeerd of onvolledig ingevuld formulier kan grote consequenties hebben voor de inzender.

Dit is niet alleen belangrijk voor mensen met een functiebeperking, maar voor iedereen. Je wilt toch graag extra goed controleren of je de juiste aankomst- en vertrekdata hebt ingevuld bij het boeken van een dure vakantie. Of dat je alles naar waarheid en compleet hebt ingevuld bij de belastingaangifte.

Zorg er daarom voor dat gebruiker de ingevulde gegevens kan controleren en indien gewenst kan corrigeren. En als dat niet mogelijk is: bied de mogelijkheid om een inzending van transactie te annuleren.

Bied **ten minste één** van de volgende opties aan:

- **Omkeerbaar**: Geef de gebruiker de mogelijkheid om de inzending of transactie terug te draaien.
- **Gecontroleerd**: Controleer tijdens het invullen de gegevens op invoerfouten en geef de gebruiker de mogelijkheid de gegevens te verbeteren.
- **Bevestigd**: Geef de gebruiker, voor inzending, de mogelijkheid om de ingevulde gegevens te beoordelen, te bevestigen en te verbeteren.

### Omkeerbaar

Geef de gebruiker de tijd om een online aanvraag (of transactie) te kunnen wijzigen of annuleren.
Bijvoorbeeld:

- bied de mogelijkheid om een bestelling binnen 24 uur te annuleren.
- geef de gebruiker een week bedenktijd voordat gegevens definitief worden verwijderd.

### Gecontroleerd

Een goede foutafhandeling tijdens het invullen van een formulier helpt de gebruiker. Lees hiervoor ook de [richtlijnen over foutmeldingen](/richtlijnen/formulieren/foutmeldingen/).

### Bevestigd

Bij een complex formulier en als er juridische, financiële of persoonlijke gegevens worden uitgevraagd is het essentieel dat de gebruiker kan controleren of alles goed is ingevuld voor verzenden.
Alles op een rij, met de mogelijkheid om nog correcties te maken. Dit staat uitegbreider beschreven bij de [richtlijnen Meerdere stappen in een formulier](https://nldesignsystem.nl/richtlijnen/formulieren/meerdere-stappen).

Omkeerbaarheid, controle of bevestiging bij een formulier waarin om met juridische, financiële of persoonlijke gegevens wordt gevraagd is nodig om te voldoen aan het WCAG-succescriterium [3.3.4 Foutpreventie (wettelijk, financieel, gegevens)](/wcag/3.3.4/) (niveau AA).
