<!-- @license CC0-1.0 -->

## Maak het mogelijk een inzending te controleren, te wijzigen of ongedaan te maken

Wanneer een gebruiker een formulier invult met juridische, financiële of persoonlijke gegevens, is het extra belangrijk dat de gegevens juist zijn en dat de gebruiker goed kan controleren wat is ingevuld.

Een verkeerd of onvolledig ingevuld formulier kan grote consequenties hebben voor de inzender.

Dit is niet alleen belangrijk voor mensen met een functiebeperking, maar voor iedereen. Je wilt toch graag extra goed controleren of je de juiste aankomst- en vertrekdatum hebt ingevuld bij het boeken van een dure vakantie. Of dat je alles naar waarheid en compleet hebt ingevuld bij de belastingaangifte.

Zorg er daarom voor dat gebruiker de ingevulde gegevens kan controleren en indien gewenst kan corrigeren. En als dat niet mogelijk is: bied de mogelijkheid om een inzending of transactie te annuleren.

Bied **ten minste één** van de volgende opties aan: "omkeerbaar", "gecontroleerd" of "bevestigd".

### Omkeerbaar

Geef de gebruiker de mogelijkheid om een online aanvraag, opzegging of financiële transactie terug te draaien of naderhand te wijzigen.

Bijvoorbeeld:

- Het is mogelijk om een bestelling binnen 24 uur te annuleren.
- De gebruiker heeft een week bedenktijd voordat gegevens definitief worden verwijderd.
- Persoonlijke gegevens zijn te wijzigen in een "Mijn-omgeving".

### Gecontroleerd

Controleer tijdens het invullen de gegevens op invoerfouten en geef de gebruiker de mogelijkheid de gegevens te verbeteren.

Een goede foutafhandeling tijdens het invullen van een formulier helpt de gebruiker fouten te voorkomen en te corrigeren. Lees hiervoor ook de [richtlijnen over foutmeldingen](/richtlijnen/formulieren/foutmeldingen/).

### Bevestigd

Geef de gebruiker, voor inzending, de mogelijkheid om de ingevulde gegevens te lezen en te verbeteren.

Bij een complex formulier en als er juridische, financiële of persoonlijke gegevens worden uitgevraagd, is het essentieel dat de gebruiker kan controleren of alles goed is ingevuld voor verzenden.

Alles op een rij in de laatste stap van het formulier, met de mogelijkheid om nog correcties te maken. Dit staat uitgebreider beschreven in [Meerdere stappen in een formulier](https://nldesignsystem.nl/richtlijnen/formulieren/meerdere-stappen).

Gebruikersonderzoek voor het [Contactformulier voor WMEBV](https://gebruikersonderzoeken.nl/docs/onderzoek-bekijken/wmebv/vng-online-formulieren) laat goed zien hoe belangrijk deze laatste stap is.

GOV.UK beschrijft hoe gebruikers te helpen in [<span lang="en">Help users to Check answers</span>](https://design-system.service.gov.uk/patterns/check-answers/).

Voorbeelden van patronen in het NL Design System:

- [Meer-stappen-formulier](https://nldesignsystem.nl/voorbeelden/patronen/formulieren/meer-stappen-formulier)
- [Controlepagina](https://nldesignsystem.nl/voorbeelden/patronen/formulieren/controlepagina)
- [Foutmeldingen](https://nldesignsystem.nl/voorbeelden/patronen/formulieren/foutmeldingen)

Omkeerbaarheid, controle of bevestiging bij een formulier waarin om juridische, financiële of persoonlijke gegevens wordt gevraagd, is nodig om te voldoen aan het WCAG-succescriterium [3.3.4 Foutpreventie (wettelijk, financieel, gegevens)](/wcag/3.3.4/) (niveau AA).
