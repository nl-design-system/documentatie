<!-- @license CC0-1.0 -->

Betekenisvolle opmaak (semantiek) zorgt ervoor dat de teksten consistent worden weergegeven en het doel begrijpelijk is voor screenreadergebruikers.

## Koppen

Gebruik koppen ofwel 'Headings' om hiërarchie te communiceren. Zorg ervoor dat kopjes verschillen van body text door een combinatie van grootte, gewicht (bijvoorbeeld ‘vetgedrukt’), lettertype en/of kleur. Headings bieden de uitgelezen mogelijkheid om branding door te laten vloeien binnen een webpagina.

## ‘Justified’ tekst

Tekst met standaard uitlijning is vrijwel altijd beter leesbaar dan uitgevulde regels (justified) doordat woordafbreking en tekstuitlijning in browsers niet op het niveau zitten van drukwerk.

## Gecentreerde tekst

Beperk het gebruik van gecentreerde tekst tot een minimum. Hooguit voor een kort tekstje. Bij langere teksten moet iemands oog onlogische sprongen maken om bij het eerst woord van de volgende regel aan te komen.

## ALL CAPS-tekst

Probeer het gebruik van ‘ALL CAPS’ tot een minimum te beperken. We herkennen letters aan hun vorm en dan met name de bovenkant van een letter. Eigenlijk maakt je oog steeds sprongetjes aan de bovenkant van een woord. Bij all caps is het onderscheid in lettervorm minder duidelijk, dit vertraagt het lezen.

Als je in de HTML all caps gebruikt lezen screenreaders dit vaak voor als losse letters. Geen probleem bij bijvoorbeeld FBI of NBA maar bij VOORNAAM of NIEUWS wordt dat wel heel vreemd.

Daarnaast geeft het ook een gevoel van ‘schreeuwen’. Over het algemeen niet het gevoel dat je wilt overbrengen op de lezer toch… TOCH?!

## Onderstreepte tekst

Onderstreep tekst niet, bewaar onderstrepen voor links.
