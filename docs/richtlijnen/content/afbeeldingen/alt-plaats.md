---
title: Waar moet een alternatieve tekst staan? · Content · Richtlijnen
hide_title: true
hide_table_of_contents: false
sidebar_label: Waar moet een alternatieve tekst staan?
pagination_label: Waar moet een alternatieve tekst staan?
description: Richtlijnen over de plaats van een alternatieve tekst voor afbeeldingen in NL Design System.
slug: /richtlijnen/content/afbeeldingen/alt-plaats
keywords:
  - afbeeldingen
  - alternatieve tekst
  - alt tekst
  - beeldbeschrijving
  - alt attribuut
  - tekstalternatief
  - tekstalternatieven
  - tekst alternatief
  - tekstueel alternatief
  - tekst alternatieven
  - toegankelijke afbeeldingen
  - caption
  - accordion
---

# Waar moet een alternatieve tekst staan?

Als contentspecialist werk je meestal in een contentmanagementsysteem (CMS). Veel CMS'en bieden de mogelijkheid om op verschillende manieren tekstalternatieven toe te voegen. Vraag om deze functionaliteit bij de ontwikkelaar als je deze niet hebt.

## Het alt-attribuut van een afbeelding

Bij het invoegen van een afbeelding in je content krijg je meestal de optie om een alternatieve tekst in te vullen. Die wordt dan geplaatst als alt-attribuut bij de afbeelding (in het img -element). Dit is ook de tekst die bezoekers te zien krijgen als de afbeelding niet geladen wordt. Deze tekst is verder niet zichtbaar en zit in de code gekoppeld aan je afbeelding. Daardoor wordt deze tekst bijvoorbeeld door een schermlezer voorgelezen.

Als je een decoratieve afbeelding hebt die je géén alternatieve tekst wilt geven, bieden de meeste CMS'en daar ook een optie voor. Dan staat er bijvoorbeeld onder of boven het veld waar je de alternatieve tekst kunt invoeren: 'of laat leeg om als decoratief te markeren'. Soms is het is een optie je aan kunt vinken.

Soms kun je naast de alternatieve tekst ook een titel (title) invoeren. Dit is de tekst die verschijnt als je met je muis over de afbeelding beweegt. Deze titel wordt niet altijd voorgelezen door voorleessoftware. Daarom is het niet voldoende om hier je alternatieve tekst te plaatsen. Als je zowel de titel als het alt-attribuut invult, kan voorleessoftware beide teksten voorlezen, wat storend is voor bezoekers. Laat de titel daarom bij voorkeur leeg.

## Onderschrift (caption)

Een andere mogelijkheid die een CMS kan hebben, is het toevoegen van een onderschrift. Dit kan een goede plek zijn om een wat uitgebreidere beschrijving te geven. Als je van deze optie gebruik wilt maken, voeg je altijd eerst een korte beschrijving voor het alt-attribuut toe. Uitgebreidere informatie plaats je daarna in het onderschrift. Het voordeel van een onderschrift is dat het voor iedereen zichtbaar is, niet alleen voor mensen die hulpsoftware gebruiken. Het is niet alleen beschikbaar voor mensen die hulpsoftware gebruiken.

## Een tekst in de buurt van de afbeelding

Soms biedt een alt-attribuut of een onderschrift niet voldoende ruimte voor een complete beschrijving van een afbeelding. In dat geval kun je in de beschrijving voor het alt-attribuut een korte beschrijving toevoegen en daarin de plek op de pagina waar een uitgebreidere beschrijving staat te beschrijven.

Dit is handig bij bijvoorbeeld uitgebreide grafieken waarin veel informatie is opgenomen. Of bij een infographic.

Een voorbeeld van de tekst in het alt-attribuut kan dan zijn:

alt="Infographic migratie Nederland, zie voor een uitgebreide beschrijving de tekst direct onder deze afbeelding"

Onder de afbeelding plaats je vervolgens een tekst met daarin de informatie uit de infographic. Vergeet niet een kopje toe te voegen boven deze tekst, zodat gebruikers van hulpsoftware de tekst snel kunnen vinden. Als jouw CMS de optie biedt, kun je ervoor kiezen de tekst in een Accordion (uitklapper) te plaatsen. Bezoekers die de tekst willen lezen kunnen daar dan zelf voor kiezen en bezoekers die de tekst niet willen lezen kunnen de tekst overslaan.

## Meer lezen over gerelateerde WCAG-succescriteria op NL Design System

Op de WCAG succescriteria pagina's op deze website lees je meer over veelgemaakte fouten en hoe je kunt testen of jouw website aan de succescriteria voldoet.

- [Succescriterium 1.1.1 Niet-tekstuele content](/wcag/1.1.1)
