---
title: Grafieken · Afbeeldingen · Content · Richtlijnen
hide_title: true
hide_table_of_contents: false
sidebar_label: Grafieken
pagination_label: Grafieken
description: Richtlijnen voor grafieken.
slug: /richtlijnen/content/afbeeldingen/grafieken
keywords:
  - afbeeldingen
  - toegankelijke afbeeldingen
  - informatieve afbeelding
  - informatieve afbeeldingen
  - informatief
  - kleurgebruik
  - kleurcontrast
  - grafieken
---

<!-- @license CC0-1.0 -->

import FooterInfo from "@nl-design-system-unstable/documentation/richtlijnen/\_footer_info.md";

# Grafieken

Grafieken maken informatie visueel. Maar niet iedereen ziet of begrijpt die informatie op dezelfde manier. Als contentmaker bepaal je vaak wél hoe een grafiek op de pagina wordt geplaatst, toegelicht of ondersteund. Juist daarin kun je het verschil maken.

Zorg dat kleur niet de enige manier is om informatie over te brengen. Let op de leesbaarheid van tekst in en rond de grafiek. En bied de boodschap ook aan in tekst, zodat deze toegankelijk is voor iedereen. Ook als de afbeelding niet wordt gezien of begrepen.

Op deze pagina lees je waar je op kunt letten om grafieken beter leesbaar en begrijpelijk te maken voor een brede groep gebruikers.

## Wat kan er misgaan?

Een grafiek is meestal een afbeelding, en dus niet vanzelfsprekend voor iedereen toegankelijk. Problemen ontstaan vooral als de informatie alleen visueel wordt overgebracht. Denk bijvoorbeeld aan:

- gebruik van alleen kleur om verschil aan te geven tussen lijnen, staven of vlakken;
- ontbreken van tekstlabels of toelichting bij de grafiek;
- interactieve grafieken waarbij de uitleg alleen zichtbaar is als je eroverheen beweegt met een muis (tooltips);
- grafieken die niet goed werken met hulptechnologie, zoals schermlezers.

Als contentmaker bepaal je vaak niet hoe de grafiek is ontworpen. Maar je kunt wel signaleren of belangrijke informatie ontbreekt, en zorgen voor aanvulling in tekst of toelichting.

## Wat kun je doen?

Ook als je zelf geen grafieken maakt, kun je bijdragen aan de toegankelijkheid. Let op het volgende:

- Vat de boodschap samen in tekst. Geef in de lopende tekst aan wat de grafiek laat zien. Zo is de informatie ook beschikbaar voor mensen die de grafiek niet goed kunnen waarnemen.
- Controleer of de grafiek zonder kleur te begrijpen is. Kun je de verschillende onderdelen nog onderscheiden als je de kleuren niet ziet? Zo niet, geef dat dan door aan degene die de grafiek maakt.
- Let op de leesbaarheid van tekst in of bij de grafiek. Controleer of tekst goed zichtbaar is tegen de achtergrond. Vraag om aanpassing als het contrast te laag is.
- Zorg dat belangrijke informatie niet alleen in een tooltip staat. Tooltip-only informatie is niet toegankelijk voor iedereen. Vraag om een vaste weergave of een extra toelichting in de tekst.
- Bied een alternatief aan, zoals een tabel. Een tabel maakt de informatie toegankelijker voor lezers en gebruikers van hulptechnologie.
- Wees kritisch. Ziet de grafiek er onduidelijk uit of twijfel je over de toegankelijkheid? Vraag na of het anders kan. Ook als je niet verantwoordelijk bent voor de grafiek, kun je wel signaleren wat beter kan.

De voorbeelden hierna laten zien wat er mis kan gaan bij het gebruik van kleur in grafieken, maar vooral hoe het beter kan. Zo zie je waar je als contentmaker op kunt letten of naar kunt vragen.

### Voorbeelden van kleurgebruik in een grafiek

In de onderstaande afbeelding staan twee grafieken over de populariteit van browsers. De eerste grafiek laat de gegevens van de verschillende browsers zien in gekleurde lijntjes. De tweede grafiek is dezelfde grafiek, maar dan in alleen grijstinten, om kleurenblindheid te simuleren. In deze grijze grafiek is het onmogelijk de data goed uit te lezen.

![Twee verschillende weergaven van een grafiek over de populariteit van verschillende webbrowsers, een met gekleurde lijntjes en daarnaast dezelfde grafiek in grijstinten.](https://raw.githubusercontent.com/nl-design-system/documentatie/assets/wcag-1-4-1-grafiek-fout.png)

Hoe moet het dan wel? Gebruik naast kleur ook een andere manier om de data te onderscheiden. Bijvoorbeeld stippeltjes of streepjes.

In onderstaande afbeelding worden de lijntjes op verschillende manieren weergegeven zodat ze in grijstinten ook goed onderscheidbaar zijn. Zo bestaat één van de lijnen uit stippen, één uit streepjes en één uit afwisselend streepjes en stippen. De vierde lijn is een doorgetrokken lijn. Op deze manier is het niet nodig om kleuren te onderscheiden.
![Twee verschillende weergaven van een grafiek over de populariteit van verschillende webbrowsers, een met gekleurde maar verschillend gestreepte lijntjes en daarnaast dezelfde grafiek in grijstinten.](https://raw.githubusercontent.com/nl-design-system/documentatie/assets/wcag-1-4-1-grafiek-goed.png)

De data over browsergebruik komt van [statcounter.com](https://gs.statcounter.com/browser-market-share#monthly-200901-202412).

### Tips voor staafdiagrammen en cirkeldiagrammen

- Geef uitleg in of bij de grafiek, niet alleen in de legenda.
- Zorg voor voldoende contrast tussen kleuren, zodat onderdelen goed te onderscheiden zijn.
- Gebruik naast kleur ook andere visuele kenmerken, zoals patronen of arceringen, voor extra herkenbaarheid.
- Laat genoeg ruimte tussen de grafiekelementen zodat alles goed zichtbaar blijft.
- Bied een alternatief aan, zoals een tabel met dezelfde informatie, voor mensen die de grafiek niet goed kunnen zien of begrijpen.

[Lees ook de richtlijnen voor kleurgebruik](/richtlijnen/content/tekstopmaak/kleurgebruik/)

### Voorbeeld van een toegankelijk staafdiagram

In het volgende staafdiagram is goed rekening gehouden met toegankelijkheid: de verschillende staven zijn niet alleen van elkaar te onderscheiden met kleur, maar ook met patronen. Er is voldoende ruimte tussen de elementen, een duidelijke legenda maakt de gegevens leesbaar en de informatie is ook beschikbaar in tabelvorm. De afbeelding is afkomstig van het [dashboard digitoegankelijk](https://dashboard.digitoegankelijk.nl/).

![Voorbeeld van een toegankelijk staafdiagram met patronen goede leesbaarheid en toelichting in tekst en tabel](https://raw.githubusercontent.com/nl-design-system/documentatie/assets/richtlijnen-content-afbeeldingen-grafieken-kleurgebruik.png)

## Alternatieve tekst bij grafieken

Een grafiek is meestal een afbeelding. Geef dus altijd een goede alternatieve tekst (alt-tekst) die de boodschap kort samenvat. Is de grafiek ingewikkeld? Verwijs dan in de alt-tekst naar de toelichting in tekst of een tabel.

Meer weten? Bekijk de [richtlijnen voor informatieve afbeeldingen](/richtlijnen/content/afbeeldingen/informatieve-afbeeldingen).

## Hoe te testen

Ook zonder technische kennis kun je controleren of een grafiek voor iedereen begrijpelijk is:

- Is de grafiek ook zonder kleur te begrijpen?
  Bekijk de grafiek in grijstinten of gebruik een kleurenblindheidssimulator. Op de [pagina over gebruik van kleur](/wcag/1.4.1#hoe-te-testen) staan handige tools.
- Zijn onderdelen te onderscheiden met labels, patronen of tekst?
  Kijk of er meer is dan alleen kleur om onderdelen te herkennen.
- Is tekst in of bij de grafiek goed leesbaar?
  Controleer het contrast. Gebruik zo nodig de contrastchecker.
- Staat de informatie ook in tekst of een tabel?
  Zorg dat de boodschap niet alleen in beeld staat, maar ook in woorden beschikbaar is.

## Meer lezen over gerelateerde WCAG-succescriteria op NL Design System

De volgende succescriteria zijn het meest relevant voor het toegankelijk maken van grafieken:

- [1.1.1 Niet-tekstuele content](/wcag/1.1.1)
- [1.4.1 Gebruik van kleur](/wcag/1.4.1)
- [1.4.3 Contrast (minimum)](/wcag/1.4.3)
- [1.4.11 Contrast van niet-tekstuele content](/wcag/1.4.11)

<FooterInfo />
