---
title: Toegankelijk CMS
hide_title: true
hide_table_of_contents: true
sidebar_label: Toegankelijk CMS
pagination_label: Toegankelijk CMS
description: Een toegankelijk CMS
slug: /richtlijnen/content/toegankelijk-cms
keywords:
  - cms
  - content
  - toegankelijkheid
---

<!-- @license CC0-1.0 -->

import FooterInfo from "@nl-design-system-unstable/documentation/richtlijnen/\_footer_info.md";

# Toegankelijke content begint in het CMS

Een goed content management systeem (CMS) doet meer dan alleen de mogelijkheid bieden om toegankelijke content te maken. Het helpt contentmakers om direct de juiste keuzes te maken, voorkomt veelgemaakte fouten en maakt toegankelijkheid onderdeel van het hele publicatieproces.

## Hoe kan een CMS helpen met toegankelijke content?

### In de basis

Een toegankelijk CMS:

- biedt semantische opmaak (zoals koppen, lijsten, tabellen en citaten) zonder dat je zelf HTML hoeft te gebruiken;
- maakt het mogelijk om alternatieve informatie toe te voegen, zoals alt-teksten bij afbeeldingen en transcripties bij video’s;
- laat je de taal instellen voor de pagina én voor losse stukjes tekst;
- helpt je om vanzelfsprekend toegankelijke keuzes te maken, zonder dat je technische kennis nodig hebt.

### Extra ondersteuning helpt fouten voorkomen

Een goed CMS helpt contentmakers fouten voorkomen door:

- waarschuwingen bij veelgemaakte fouten (zoals ontbrekende alt-teksten of onlogische kopstructuren);
- richtlijnen of beperkingen in de editor, zoals vaste kleuren met goed contrast, geen onderstreping (behalve bij links) en waarschuwingen bij het overslaan van kopniveaus.
- controles vóór publicatie (bijvoorbeeld op ontbrekende beschrijvingen of instellingen).

## Checklist: ondersteunt het CMS toegankelijk publiceren?

Gebruik deze checklist om te beoordelen of een CMS contentmakers helpt om toegankelijke content te maken. De structuur volgt de onderdelen uit [de richtlijnen voor content](/richtlijnen/content) op deze website. Per onderdeel kun je nagaan of het CMS:

- de juiste structuur en opmaak ondersteunt;
- fouten helpt voorkomen;
- toegankelijk gedrag stimuleert.

### Koppen

- Kun je koppen toevoegen via een duidelijke knop, zonder zelf opmaak of code te gebruiken?
- Kun je kopniveaus kiezen (zoals H2 of H3), en helpt het CMS om een logische volgorde aan te houden?
- Waarschuwt het CMS bij lege koppen of als er niveaus worden overgeslagen?

Lees waarom een goede koppenstructuur belangrijk is: [Toegankelijke koppen](/richtlijnen/content/tekstopmaak/koppen)

### Afbeeldingen

- Kun je bij elke afbeelding een alt-tekst toevoegen via een apart veld?
- Waarschuwt het CMS als een afbeelding geen beschrijving heeft?
- Kun je aangeven dat een afbeelding geen beschrijving nodig heeft?
- Is er een aparte mogelijkheid om een uitgebreide beschrijving bij een afbeelding toe te voegen (voor complexe afbeeldingen, zoals grafieken en infographics)?

Lees waarom alt-teksten cruciaal zijn: [Wie gebruiken tekstalternatieven?](/richtlijnen/content/afbeeldingen#wie-gebruiken-tekstalternatieven)  
Lees waarom de plek van de alt-tekst uitmaakt: [Waar plaats je de alt-tekst?](/richtlijnen/content/afbeeldingen/alt-plaats)

### Tabellen

- Kun je tabellen invoegen zonder zelf HTML te hoeven gebruiken?
- Kun je kopcellen markeren voor rijen en kolommen?
- Waarschuwt of voorkomt het CMS ingewikkelde tabellen die slecht werken met screen readers? (Zoals geneste cellen of lege kolommen.)

Lees waarom tabellen niet ingewikkeld mogen zijn: [Toegankelijke tabellen maken](/richtlijnen/content/tekstopmaak/tabellen)

### Opsommingen

- Kun je via knoppen kiezen tussen genummerde opsommingen (1, 2, 3) en ongenummerde opsommingen?
- Worden streepjes of cijfers aan het begin van een regel automatisch omgezet naar een echte lijst?
- Voorkomt het CMS dat je per ongeluk een ‘nep-opsomming’ maakt met alleen visuele opmaak?

Lees waarom de opmaak van opsommingen belangrijk is: [Toegankelijke opsommingen](/richtlijnen/content/tekstopmaak/opsommingen)

### Tekst benadrukken

- Kun je tekst vet of schuin maken via een knop in de editor, en [levert dat toegankelijke HTML op?](/richtlijnen/content/tekstopmaak/tekst-benadrukken#dikgedrukt-en-schuingedrukt)
- Voorkomt het CMS dat je onderstreepte tekst of alleen hoofdletters gebruikt voor nadruk?
- Waarschuwt het CMS als je per ongeluk te veel tekst markeert als vet of schuin?

Lees waarom het uitmaakt hoe je tekst benadrukt: [Zo benadruk je tekst toegankelijk](/richtlijnen/content/tekstopmaak/tekst-benadrukken)

### Citaten

- Kun je citaten invoegen via een aparte knop of functie in het CMS?
- Worden citaten automatisch herkenbaar weergegeven, zowel voor lezers als voor screen readers?

Lees waarom citaten correct moeten worden opgemaak: [Toegankelijke citaten](/richtlijnen/content/citaten)

### Linkteksten

- Stimuleert het CMS het schrijven van duidelijke, betekenisvolle linkteksten?
- Herkent of waarschuwt het systeem bij teksten als ‘klik hier’?
- Kun je aangeven dat het om een download of externe link gaat?

Lees waarom duidelijke linkteksten belangrijk zijn: [Zo schrijf je toegankelijke linkteksten](/richtlijnen/content/tekstopmaak/linkteksten)

### Video

- Kun je een transcript, ondertiteling of audiodescriptie toevoegen?
- Waarschuwt het CMS als onderdelen ontbreken die nodig zijn om de video ook zonder beeld of geluid te kunnen volgen (zoals ondertiteling of transcript)?

Lees waarom extra ondersteuning bij video nodig is: [Zo maak je video’s toegankelijk](/richtlijnen/content/video/)

### Kleurgebruik en contrast

- Kun je alleen kleuren kiezen die voldoende contrast bieden?
- Waarschuwt het CMS bij slechte leesbaarheid?
- Beperkt het CMS het plaatsen van tekst over afbeeldingen of zorgt het voor automatische styling (zoals een overlay) om de leesbaarheid te garanderen?

Lees waarom kleurgebruik en contrast kritisch zijn: [Toegankelijk kleurgebruik](/richtlijnen/content/tekstopmaak/kleurgebruik)

### Kantoorbestanden

- Herkent het CMS automatisch het bestandstype (zoals pdf) en toont het dat bij de link?
- Worden titel en taal automatisch overgenomen uit de metadata van het bestand (zoals bij een toegankelijke pdf)?
- Waarschuwt het CMS als je een document toevoegt dat waarschijnlijk niet toegankelijk is?

Lees waarom externe documenten ook ontoegankelijk moeten zijn: [Externe documenten](/richtlijnen/content/tekstopmaak/kantoorbestanden)

## Extra ondersteuning voor beter toegankelijke content

Een CMS met slimme extra functies helpt contentmakers om toegankelijkheid nog beter te borgen — ook zonder specialistische kennis. Zulke functies maken het makkelijker om fouten te voorkomen en helpen je scherp te blijven in situaties met tijdsdruk, beperkte kennis of veel verschillende soorten content.

Voorbeelden van extra ondersteuning:

- Automatische controle op toegankelijkheidsproblemen vóór publicatie  
  Geeft het CMS bij het opslaan of publiceren feedback over fouten zoals ontbrekende alt-teksten?
- Zijn er standaardinstellingen die zorgen voor toegankelijke keuzes?  
  Denk aan voldoende kleurcontrast, verplichte alt-teksten of het automatisch goed opmaken van koppen, lijsten en citaten.
- Toegankelijkheid in herbruikbare componenten  
  Zijn er kant-en-klare blokken (zoals call-to-actions of tabellen) die standaard toegankelijk zijn?
- Inline previews of simulaties  
  Laat het CMS zien hoe de content eruitziet voor gebruikers met een visuele beperking of met een screen reader?

## Tot slot: hoe gebruik je dit hulpmiddel?

Gebruik dit overzicht bij:

- het oriënteren of aanbesteden van een nieuw CMS;
- het opstellen van functionele eisen voor leveranciers;
- de evaluatie van een bestaand CMS;
- het verbeteren van de CMS-omgeving en werkprocessen.

Het helpt je om de juiste vragen te stellen, ook zonder technische kennis, en zo een CMS te kiezen dat toegankelijk publiceren mogelijk én makkelijker maakt.

<FooterInfo />
