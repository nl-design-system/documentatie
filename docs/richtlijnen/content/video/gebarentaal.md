---
title: Gebarentaal · Content · Richtlijnen
hide_title: true
hide_table_of_contents: false
sidebar_label: Gebarentaal
pagination_label: Gebarentaal
description: Richtlijnen voor gebarentaal bij video's binnen NL Design System
slug: /richtlijnen/content/video/gebarentaal
keywords:
  - video
  - YouTube
  - Vimeo
  - gebarentaal
  - sign language
  - gebaren tolk
  - Nederlandse gebarentaal
  - NGT
  - Nederlands met Gebaren
  - NmG
  - tolk
---

<!-- @license CC0-1.0 -->

import { Canvas } from "@site/src/components/Canvas/Canvas";
import { Guideline } from "@site/src/components/Guideline";
import FooterInfo from "@nl-design-system-unstable/documentation/richtlijnen/\_footer_info.md";

# Gebarentaal

Een gebarentaal is een visueel-manuele taal. Dat betekent dat mensen met elkaar communiceren door gebaren te maken met hun handen. Daarnaast maken ze ook gebruik van hun lichaamshouding en gezichtsuitdrukking (mimiek).

Net zoals ieder land één of meerdere gesproken talen heeft, geldt dat ook voor gebarentalen. Zelfs binnen de landen zijn er weer regionale verschillen, net zoals gesproken talen regionale verschillen kennen.

De officiële gebarentaal in Nederland is Nederlandse Gebarentaal. Daarnaast is er ook een vorm van gebarentaal waarbij een sprekend persoon gebaren toevoegt, zodat diegene makkelijker te begrijpen is voor mensen die gebarentaal gebruiken. Deze vorm van gebarentaal noemen we in Nederland "Nederlands ondersteund met gebaren (NmG)".

In deze richtlijnen hebben we het alleen over gebarentaal als officieel erkende taal.

## Voordelen

Gebarentaal wordt voornamelijk gebruikt door dove en slechthorende mensen. Voor veel van hen is gebarentaal hun moedertaal. Een geschreven taal, zoals [ondertiteling](/wcag/1.2.6) bij een video, is voor sommigen daarom moeilijker te volgen. Vanwege de snelheid, of vanwege het taalbegrip. Het toevoegen van gebarentaal aan je video helpt doven en slechthorenden de informatie in de video makkelijker te begrijpen.

## Wanneer voeg je gebarentaal toe aan een video?

Het toevoegen van gebarentaal aan web-video's is in Nederland in de meeste gevallen (op dit moment) niet verplicht. Toch is het belangrijk om na te gaan of gebarentaal een essentiële toevoeging is aan de video die je aanbiedt. Bijvoorbeeld wanneer je video's maakt over onderwerpen waarbij het heel belangrijk is dat iedereen de informatie kan begrijpen, zoals:

- Informatie over het voldoen aan wettelijke verplichtingen, zoals het op tijd doorgeven van een verhuizing of het doorgeven van een geboorte of overlijden.
- Informatie over steun aanvragen, zoals subsidies, toeslagen en hulp bij huiselijk geweld, verslaving of schulden.
- Informatie over persoonlijke belangrijke onderwerpen, zoals opvoeding, onderwijs en mentale gezondheid.

### Wet erkenning Nederlandse Gebarentaal

In Nederland is de Nederlandse Gebarentaal (NGT) sinds 1 juli 2021 een officiële taal. Dit is opgenomen in Wet erkenning Nederlandse Gebarentaal. Daarnaast legt de wet de overheid een aantal verplichtingen op:

- De overheid moet zoveel mogelijk informatie rondom crisis- en noodsituaties aanbieden in NGT.
- NGT mag gebruikt worden in rechtszaken.
- NGT mag gebruikt worden om een eed, belofte of bevestiging af te leggen.

In de wet is ook opgenomen dat de overheid het gebruik van NGT in de samenleving moet bevorderen, maar dat specifieke onderdeel is momenteel nog niet van kracht. De overheid krijgt hiervoor advies van het Adviescollege Nederlandse Gebarentaal. Het is nog niet bekend welk beleid hieruit volgt en vanaf wanneer dat beleid geldig is.

## Een gebarentolk vinden

Je kunt een gekwalificeerde gebarentolk vinden via een register, zoals het [Register beëdigde tolken en vertalers](https://zoekeentolkvertaler.bureauwbtv.nl/) en het [Openbaar register van gekwalificeerde tolken gebarentaal en schrijftolken](https://www.stichtingrtgs.nl/Tolken?page2746=1&size2746=50).

## Gebarentaal opnemen voor je video

Je maakt vervolgens een video-opname van de tolk, die je in of bij de video plaatst. Let daarbij op:

- Dat de gebarentolk constant volledig in beeld is.
- Dat de gebaren, mimiek en lichaamshouding goed zichtbaar zijn. Let daarbij op:
  - Goede verlichting.
  - Een rustige achtergrond in één kleur, met voldoende contrast tussen de achtergrond en de tolk.
    Je kunt ook een green screen gebruiken. Let er in dat geval op dat de tolk altijd goed zichtbaar is op de achtergrond van de video.
  - Kleding zonder patronen, die goed contrasteert met de huidskleur van de tolk.

Laat de gebarentaal die je voor je video maakt of laat maken altijd controleren door één of meerdere mensen die gebarentaal gebruiken, zodat de gebarentaal-opname zo min mogelijk fouten bevat.

### Gebarentaal met A.I.

Artificiële intelligentie, oftewel A.I., biedt veel kansen op het gebied van digitale toegankelijkheid. Het is dan ook niet ondenkbaar dat A.I. in de nabije toekomst ook gebarentaal kan toevoegen aan video's. Het blijft daarbij altijd belangrijk om de gebarentaal die gegenereerd wordt altijd te blijven controleren met echte gebruikers van gebarentaal.

Zoals je weet heeft ieder land één of meerdere gebarentalen en zijn er zelfs regionale verschillen. Let er dus altijd op dat de aanbieder ook echt thuis is in de gebarentaal van het land waar je de video voor maakt.

## Gebarentaal toevoegen in de videospeler

De meeste videospelers bieden geen ruimte voor een apart video-bestand voor gebarentaal. In de meeste gevallen zul je de video-opname dan ook video-in-video moeten monteren. Let daarbij op:

- Dat het beeld met de gebarentolk niet overlapt met belangrijke informatie in beeld.
- Dat het beeld met de gebarentolk groot genoeg is om de gebaren, mimiek en lichaamshouding goed te kunnen interpreteren.
- Dat de gebaren synchroon lopen met de gesproken audio in de video.

Als de videospeler die je gebruikt wel de optie biedt voor een apart bestand kun je daar natuurlijk gebruik van maken. Lees de handleiding van de videospeler dan goed door voor de benodigde specificaties.

## Meer lezen over gerelateerde WCAG-succescriteria op NL Design System

Op de WCAG-succescriteria pagina's op deze website lees je meer over veelgemaakte fouten en hoe je kunt testen of jouw website aan de succescriteria voldoet.

- [Succescriterium 1.2.6 Gebarentaal (vooraf opgenomen)](/wcag/1.2.6)

<FooterInfo />
