---
title: Kleurcontrast · Content · Richtlijnen
hide_title: true
hide_table_of_contents: false
sidebar_label: Kleurcontrast
pagination_label: Kleurcontrast
description: Voldoende contrast zorgt ervoor dat teksten goed leesbaar zijn. Ook wanneer iemand slechtziend is of als de zon op je smartphone schijnt.
slug: /richtlijnen/content/tekstopmaak/kleurcontrast
keywords:
  - tekstopmaak
  - kleurcontrast
---

<!-- @license CC0-1.0 -->

# Kleur, contrast en toegankelijkheid

Kleurgebruik speelt een grote rol in hoe mensen content waarnemen. Niet iedereen ziet kleuren op dezelfde manier. Daarom is het belangrijk dat je informatie nooit alleen met kleur overbrengt, en dat tekst altijd goed leesbaar blijft tegen de achtergrond.

Als contentmaker heb je misschien geen invloed op het ontwerp of het kleurenschema van de website. Maar er zijn wel degelijk keuzes die je zelf maakt, bijvoorbeeld bij het toevoegen van tekst op een afbeelding, bij het kiezen van een grafiek of het instellen van een tekstkleur in het CMS.

## Bewust omgaan met kleurcontrast

Goed contrast zorgt ervoor dat je tekst leesbaar is. Dit geldt ook voor mensen met een visuele beperking of in minder ideale omstandigheden, zoals op mobiel in fel licht.

Zorg ervoor dat:

- tekst goed afsteekt tegen de achtergrond;
- er voldoende verschil is tussen tekstkleur en achtergrondkleur;
- je geen lichte tekst op een lichte afbeelding of vlak plaatst.

Twijfel je? Vermijd dan lichte grijstinten en pasteltinten. Die leveren het vaakst problemen op.

## Tekstkleur in het CMS

Sommige CMS’en bieden de mogelijkheid om zelf tekstkleuren aan te passen. Gebruik die optie alleen als het echt nodig is. Kies dan voor een kleur met voldoende contrast ten opzichte van de achtergrond. Gebruik nooit kleur als enige manier om nadruk te geven.

<!-- Dit omzetten naar Do's en Dont's -->

- In plaats van: “Let op: dit is belangrijk” in rood
- Gebruik: “Let op: dit is belangrijk” in vetgedrukte tekst.

## Grafieken en afbeeldingen

In grafieken wordt vaak met kleur gewerkt om onderdelen te onderscheiden. Maar dat werkt niet voor iedereen.

**Let op:**

- Is er ook tekst of patroon toegevoegd om kleuren te ondersteunen?
- Leg je de betekenis van kleuren uit in de begeleidende tekst?
- Is tekst in de afbeelding zelf goed leesbaar?

Gebruik geen complexe of drukke achtergrondafbeeldingen met tekst eroverheen. Is dat toch nodig? Controleer dan extra goed of de tekst nog leesbaar is.
