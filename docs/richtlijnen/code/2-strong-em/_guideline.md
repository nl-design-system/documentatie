<!-- @license CC0-1.0 -->

Gebruik het strong of em-element om nadruk op een woord of zinsdeel te leggen. Zo is de nadruk zichtbaar voor bezoekers die kunnen zien en waarneembaar voor bezoekers met hulptechnologie. Gebruik deze elementen niet om een tekst op te maken. Bijvoorbeeld om een hele alinea dikgedrukt te maken.

## Strong en em-elementen

Via het `<strong>` of `<em>` element leg je de nadruk op een woord of zinsdeel in code vast. Deze HTML-elementen geven betekenis aan de tekst die in het element staat. De nadruk is zichtbaar omdat de tekst dik- of schuingedrukt wordt weergegeven en hulptechnologie dit herkent. Sommige schermlezers kunnen de nadruk meenemen bij het voorlezen van de tekst.

## Het verschil tussen strong en em-elementen

Gebruik `<strong>` om een deel van de zin extra belangrijk te maken. Gebruik `<em>` om de betekenis van de zin aan te passen. Bijvoorbeeld:

- Gebruik van strong: **Pas op!** Dit is erg **gevaarlijk**.
- Gebruik van em: _Moet_ ik dit nu doen? of Moet _ik_ dit nu doen?

## Weergave en betekenis

Gebruik strong en em-elementen alleen om nadruk op een woord of zinsdeel te leggen. Wil je een alinea er anders uit laten zien en bijvoorbeeld dikgedrukt weergeven? Dat kan. Gebruik dan niet `<strong>`, maar CSS. Bijvoorbeeld `font-weight: bold;`. Zo verander je alleen de weergave en niet de betekenis van de tekst.

Lees meer over [het belang van HTML-elementen](/richtlijnen/formulieren/wanneer-welk-form-element/betekenisvolle-html-elementen).

## Het nadeel van schuingedrukte tekst

Beperk het gebruik van schuingedrukte tekst. Schuingedrukte tekst maakt de tekst minder leesbaar voor mensen met visuele beperkingen of leesbeperkingen. Laad de italic-variant van het gebruikte lettertype in op je website voor betere leesbaarheid.

## Goed gebruik van strong en em-elementen door redacteuren

Informeer gebruikers van het CMS over het [juiste gebruik van de dik- en schuingedrukt optie](/richtlijnen/content/bold-and-italic-text).

## Meer lezen over gerelateerde WCAG-succescriteria op NL Design System

Op de WCAG succescriteria pagina's op deze website lees je meer over veelgemaakte fouten en hoe je kunt testen of jouw website aan de succescriteria voldoet.

- [Succescriterium 1.3.1 Info en relaties](/wcag/1.3.1)
