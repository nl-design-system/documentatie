---
title: Figma structuur · Designer · Handboek
hide_title: true
hide_table_of_contents: true
sidebar_label: Figma structuur
sidebar_position: 2
pagination_label: Figma structuur
description: Informatie voor designers over de Figma structuur.
slug: /handboek/designer/figma-structuur
keywords:
  - designer
  - meedoen
  - figma
  - token studio
  - tokens studio
  - connected projects
---

# Figma structuur

Wil je als designer werken met NL Design System in Figma? Dan is het handig om eerst te begrijpen hoe de Figma structuur in elkaar zit.

Op deze pagina lees je hoe de bibliotheken zijn opgebouwd, waarom Figma een logische keuze is, en hoe de structuur werkt binnen je eigen Figma omgeving.

Je hoeft nu nog niets in te richten. Dit is vooral bedoeld om je op weg te helpen. In het [Figma stappenplan](/handboek/designer/figma-stappenplan) leggen we stap voor stap uit hoe je daadwerkelijk aan de slag gaat.

## Waarom Figma?

![Logo Figma](https://raw.githubusercontent.com/nl-design-system/documentatie/assets/meedoen_designers_figma_figma-logo.png)

Figma sluit goed aan op hoe NL Design System werkt met componenten, design tokens en code.

### Voordelen van Figma

- Platformonafhankelijk: werkt vanuit de browser.
- Samenwerken in realtime: meerdere mensen in 1 bestand.
- Prototypen en inspecteren in 1 tool.
- Structuur en naamgeving sluiten aan op front-end structuur.

Dit maakt Figma ideaal voor het werken met een gedeeld design system. Meer informatie over Figma vind je op [help.figma.com](https://help.figma.com/) en [forum.figma.com](https://forum.figma.com/).

## Hoe is de structuur opgebouwd?

Organisaties hebben vaak een eigen Figma omgeving waarin een bibliotheek wordt beheerd. Vanuit die bibliotheek kunnen ontwerpers werken aan flows, concepten en prototypes. Ontwerpbestanden kunnen zich 'abonneren' op deze bibliotheek. Zodra de bibliotheek wordt bijgewerkt, worden deze aanpassingen automatisch doorgevoerd in alle gekoppelde bestanden.

![Schematische weergave van Figma inrichting voor 1 organisatie](https://raw.githubusercontent.com/nl-design-system/documentatie/assets/meedoen_designers_figma_single-org-single-brand.png)

Sommige organisaties beheren meerdere merken of thema's, elk met een eigen huisstijl. In dat geval kunnen bestanden gebruik maken van 1 of meerdere bibliotheken.

![Schematische weergave van Figma inrichting voor 1 organisatie met 3 verschillende merken met ieder een eigen huisstijl](https://raw.githubusercontent.com/nl-design-system/documentatie/assets/meedoen_designers_figma_single-org-multi-brand.png)

Maar NL Design System werkt nét even anders. Omdat iedere organisatie een eigen Figma omgeving heeft, kun je je niet direct abonneren op een bibliotheek van NL Design System.

![Schematische weergave van Figma inrichting voor NL Design System. Kader rond de Figma omgeving van NL Design System. Twee kaders rond twee verschillende organisaties met ieder hun eigen Figma omgeving. Tussen de kaders staat een emoticon die nadenkt.](https://raw.githubusercontent.com/nl-design-system/documentatie/assets/meedoen_designers_figma_nlds-question.png)

Gelukkig kun je wel direct aan de slag met onze Figma bibliotheek, of beter gezegd: bibliotheken. Hoe dat werkt? Dat leggen we je graag uit. Maar eerst vertellen we iets meer over de 2 bibliotheken.

## NL Design System bibliotheken

Vanuit NL Design System bieden we 2 Figma bibliotheken aan. De componenten in de bibliotheken worden ontwikkeld volgens het [estafettemodel](/handboek/estafettemodel).

### NL Design System - Bibliotheek

In deze bibliotheek vind je componenten met de status ‘Community’ en ‘Candidate’. Samen werken we toe naar componenten met de status ‘Hall of Fame’.

[Neem een kijkje in de 'NL Design System - Bibliotheek' in Figma](https://www.figma.com/design/FqAr99wvrlHxTJYAHkFRQN/NL-Design-System---Bibliotheek?node-id=197-664&t=t25LHoMjEkUZyEi1-1)

### NL Design System - ToDo Bibliotheek

In deze bibliotheek vind je componenten met de status ‘Help Wanted’ of ‘Experimental’. Deze componenten zijn nog niet in code beschikbaar. Maar daar kan jij met jouw organisatie verandering in brengen. Gaat jouw organisatie een Help Wanted component ontwikkelen? Laat dan een comment achter in de bijbehorende [GitHub Discussion](https://github.com/orgs/nl-design-system/discussions/categories/component-suggestions) van dat component. Of [neem contact op met het kernteam](/project/kernteam) om af te stemmen.

[Neem een kijkje in de 'NL Design System - ToDo Bibliotheek' in Figma](https://www.figma.com/design/42KfIBw43pwLxv2tE7oRzg/NL-Design-System---ToDo-Bibliotheek?node-id=3047-14&t=fpA32yYLXZpVB6tb-1)

## Werken met de NL Design System bibliotheken

Hoe je met de Figma bibliotheken kan werken, hangt af van je situatie.

### Nog geen eigen bibliotheek?

Begin dan met de NL Design System bibliotheken. Voeg daarnaast een eigen 'lokale' bibliotheek toe voor organisatie-specifieke componenten. Denk aan componenten als een [Page Header](/page-header),[Page Footer](/page-footer) of een Button waar confetti uit knalt als je erop klikt. Zulke unieke componenten noemen we ook wel 'snowflakes'.

![Schematische weergave van Figma inrichting voor NL Design System. Kader rond de Figma omgeving van NL Design System. Twee kaders rond twee verschillende organisaties met ieder hun eigen Figma omgeving. In elk kader staan blokken met de tekst 'NL Design System - Bibliotheek', 'NL Design System - ToDo Bibliotheek' en 'Tokens Studio'. Tussen het kader van NL Design System en de andere kaders loopt een stippenlijn. Op de stippellijn staat een emoticon die blij is.](https://raw.githubusercontent.com/nl-design-system/documentatie/assets/meedoen_designers_figma_structuur-nlds-happy.png)

### Heb je al een eigen bibliotheek?

Mooi! Je kunt je bestaande bibliotheek blijven gebruiken. Voeg de NL Design System bibliotheken toe als extra bron. Vervolgens kun je stap voor stap componenten vervangen die in beide bibliotheken staan. Zo houd je uiteindelijk een lokale bibliotheek over met alleen organisatie-specifieke componenten.

![Schematische weergave van Figma inrichting voor NL Design System. Kader rond de Figma omgeving van NL Design System. Twee kaders rond twee verschillende organisaties met ieder hun eigen Figma omgeving. In elk kader staan blokken met de tekst 'NL Design System - Bibliotheek', 'NL Design System - ToDo Bibliotheek' en 'Tokens Studio'. Tussen het kader van NL Design System en de andere kaders loopt een stippenlijn. Op de stippellijn staat een emoticon die blij is.](https://raw.githubusercontent.com/nl-design-system/documentatie/assets/meedoen_designers_figma_structuur-local.png)

:::tip[Tip]

Misschien zijn die organisatie-specifieke componenten ook relevant voor andere organisaties. Deel ze gerust via onze [backlog](https://github.com/nl-design-system/backlog).

:::

### Werk je samen binnen een community?

In de Community Sprints wordt samengewerkt in gedeelde Figma-projecten. Om dat makkelijker te maken, wordt binnen de [Rijkshuisstijl Community](https://nldesignsystem.nl/community/community-sprints/rijkshuisstijl-community/) en de [MijnServices Community](https://nldesignsystem.nl/community/community-sprints/mijn-services-community/) geëxperimenteerd met Connected Projects in Figma.

## Connected Projects

Connected Projects maken het mogelijk voor verschillende organisaties om samen te werken in een gedeelde Figma-omgeving die automatisch is verbonden met één of meerdere bibliotheken. Wanneer een bibliotheek wordt bijgewerkt, worden de wijzigingen zichtbaar in alle gekoppelde projecten na het accepteren van de updates zonder dat gebruikers zelf bibliotheken hoeven te beheren of dupliceren.

Meer achtergrondinformatie vind je in de [Figma handleiding over Connected Projects](https://help.figma.com/hc/en-us/articles/30124855491863-Guide-to-connected-projects).

![Schematische weergave van de Figma-inrichting voor NL Design System en de gekoppelde communities. Bovenaan staat een kader met het label ‘NL Design System’. Daarbinnen bevindt zich een kleiner kader met het label ‘Community X’. In dit kader staan twee blauwe blokken met de teksten ‘NL Design System Bibliotheek’ en ‘NL Design System ToDo Bibliotheek’. Onder deze blokken staat een pijltje naar beneden naar een blok met de tekst ‘Design bestand’ en daaronder een blok met de tekst ‘Lokale Bibliotheek’. Onder het kader van Community X staan twee aparte kaders met de labels ‘Organisatie X’ en ‘Organisatie Y’. Tussen de Community X en deze organisaties loopt een gestippelde verbindingslijn die de koppeling via Connected Projects symboliseert. In de hoeken staan Figma-iconen.](https://raw.githubusercontent.com/nl-design-system/documentatie/assets/meedoen_designers_figma_connected-projects.png)

### Waarom werken communities hiermee?

- Sneller up-to-date: ontwerpers kunnen direct werken met de meest recente versies van bibliotheken, zonder ze eerst te hoeven updaten naar de laatste versie.
- Consistentie in stijl: omdat iedereen dezelfde bron gebruikt, blijven stijl en componenten gelijk in verschillende ontwerpen.
- Eenvoudiger beheer: beheerders kunnen één centrale bibliotheek onderhouden, die automatisch doorwerkt in gekoppelde projecten.
- Ontwerpen en uitbreiden in één omgeving: Connected Projects maakt het mogelijk om lokale componenten te ontwerpen en te testen binnen dezelfde gedeelde omgeving, zonder aparte kopieën van bibliotheken te beheren.

### Voorbeelden uit de community

#### Rijkshuisstijl Community

Rijkshuisstijl Community gebruikt Connected Projects zodat ontwerpers van verschillende organisaties, zoals Logius en KOOP, eenvoudig componenten, iconen en elementen uit de Rijkshuisstijl-bibliotheken kunnen gebruiken. Dit maakt samenwerken en de doorontwikkeling van componenten efficiënter.

[Bekijk Rijkshuisstijl Community Connected Project](https://www.figma.com/files/1448979839456618655/team/1547145874815175838)

#### MijnServices Community

MijnServices Community koppelt hun Figma-projecten aan de bibliotheek met het [Voorbeeld-thema](https://nldesignsystem.nl/handboek/huisstijl/themas/voorbeeld-thema/). Hierdoor kunnen ontwerpers direct componenten hergebruiken zonder duplicaten te maken én nieuwe componenten lokaal ontwerpen binnen hun eigen project.

[Bekijk MijnServices Community Connected Project](https://www.figma.com/files/1448979839456618655/team/1550097714553844243)

### Hoe kan jouw organisatie aansluiten?

Wil je dat jouw organisatie onderdeel wordt van de Connected Projects van de Rijkshuisstijl Community of de MijnServices Community? Dat kan! Volg de stappen hieronder.

1. Laat een bericht achter in het #nl-design-system-designers kanaal op Slack. Vermeld daarbij dat je organisatie graag wil aansluiten bij de Connected Projects van de community (Rijkshuisstijl of MijnServices).
2. De maintainer van de community beoordeelt hoe jouw organisatie het beste kan worden toegevoegd.
3. De maintainer stuurt vervolgens een connectieverzoek vanuit Figma om jouw organisatie te koppelen aan het gekozen project.
4. Een admin van jouw organisatie ontvangt dit verzoek en moet het goedkeuren.
5. Zodra de koppeling is geaccepteerd, configureert de maintainer welke bibliotheken beschikbaar worden gesteld aan het verbonden project.
6. De toegestane bibliotheken verschijnen automatisch in de Assets-lijst van alle bestanden binnen dat project en blijven altijd up-to-date.

:::info[Tijdelijke werkwijze]

Connected Projects zijn een experimentele manier van samenwerken binnen de Community Sprints. Het helpt om eenvoudiger samen te werken en bibliotheken te beheren, maar kan in de toekomst worden vervangen door een structurelere oplossing.

:::

## Naamgeving bibliotheken

We houden de naamgeving van de Figma bibliotheken graag gelijk tussen de verschillende organisaties. Daarom hebben we de volgende naamgeving afsproken:

- `NL Design System - Bibliotheek - {naam-organisatie}`
- `NL Design System - ToDo Bibliotheek - {naam-organisatie}`
- `Local - Bibliotheek - {naam-organisatie}`

Zo blijft het herkenbaar, ook als je meerdere bestanden tegelijk open hebt in Figma.

## Tokens Studio

De componenten in de Figma bibliotheken van NL Design System komen standaard met het 'Start-thema'. Iedere organisatie kan zelf zijn eigen kleuren, typografie en stijl toepassen. Dat doen we met design tokens.

Omdat Figma zelf geen ondersteuning biedt voor design tokens, gebruiken we Tokens Studio. Deze plugin maakt het mogelijk om design tokens in Figma te gebruiken én te synchroniseren met code (via een gedeeld JSON-bestand).

- [Lees meer over design tokens](/handboek/huisstijl/design-tokens)
- [Lees meer het Start-thema](/handboek/huisstijl/themas/start-thema)
- [Lees meer over de Tokens Studio](https://tokens.studio/)

## Direct aan de slag

Wil je aan de slag? Volg dan het [Figma Stappenplan](/handboek/designer/figma-stappenplan). Daarin nemen we je stap voor stap mee in het gebruiken van de Figma bibliotheken en lees je hoe je de huisstijl van jouw organisatie kunt doorvoeren.

---

## Help deze documentatie te verbeteren

Om ervoor te zorgen dat deze documentatie nuttig, relevant en up-to-date is, kun je een wijziging voorstellen via [GitHub](https://github.com/nl-design-system/documentatie).

## Vragen

Heb je een vraag? Twijfel niet en [neem contact op met het kernteam](/project/kernteam).
