---
title: Introductie · Handboek
hide_title: true
hide_table_of_contents: false
sidebar_label: Introductie
sidebar_position: 1
pagination_label: Introductie
description: NL Design System is geen gewoon design system, maar een community waar overheidsorganisaties samenwerken aan componenten, patronen en richtlijnen. Zo wordt ontdekt welke oplossingen écht werken in de praktijk.
keywords:
  - design system
  - introductie
---

# Introductie

:::tip In het kort

Waar veel design systems specifiek voor 1 organisatie zijn, werkt NL Design System samen met organisaties van gemeenten tot Rijk. Deze samenwerking heeft een aantal belangrijke voordelen:

- **Concrete oplossingen** om makkelijker te voldoen aan wettelijke eisen.
- **Generieke architectuur** die overal bruikbaar is, ook in eigen systemen en huisstijl.
- **Getest met gebruikers** zodat dienstverlening beter en efficiënter wordt.
- **Open source** en dus makkelijk op meerdere plekken te gebruiken.
- **Actief design system** dat onderdeel is van de digitale strategie van de overheid.
  :::

**NL Design System is geen gewoon design system.** Het is een community waar specialisten van verschillende overheidsorganisaties samenwerken aan concrete oplossingen voor websites en applicaties. Componenten, patronen en richtlijnen worden gedeeld en getest in de praktijk. Zo wordt ontdekt welke oplossingen écht werken.

Overheidsorganisaties hebben veel overlap in de online diensten die ze aanbieden. Die overlap maakt samenwerken logisch. Door samen te werken hoeven organisaties minder vaak dezelfde oplossingen te ontwikkelen. Zo worden online overheidsomgevingen consistenter, gebruiksvriendelijker en toegankelijker. Zo wordt toegewerkt naar een overheidsbreed design system dat bewezen werkt in verschillende organisaties en huisstijlen.

## Samenwerken aan componenten, patronen en voorbeeldpagina's

Juist overheidsorganisaties hebben baat bij één duidelijke set herbruikbare componenten, patronen en voorbeeldpagina's. Hierdoor kunnen vele kleinere organisaties profiteren van het onderzoek en de ontwikkeling door anderen, en iedereen kan bijdragen door kleine verbeteringen aan te dragen.

De community rondom NL Design System bestaat momenteel uit 800+ specialisten van verschillende overheidsorganisaties en hun leveranciers. Met een aantal actieve organisaties wordt toegewerkt naar een breed inzetbare componenten bibliotheek.

### Het estafettemodel: van samenwerking naar standaard

De community wil elkaar niet vertragen bij de ontwikkeling van nieuwe applicaties, maar ook niet steeds dezelfde oplossingen opnieuw ontwikkelen. Daarom wordt er gewerkt met het "[estafettemodel](/handboek/estafettemodel)".

In dit model kunnen organisaties voor componenten die nog niet centraal beschikbaar zijn een eigen versie maken. Deze versie wordt in grote lijnen gebouwd volgens de gedeelde architectuur, maar hoeft niet compleet te zijn. In de Community fase is er ruimte voor innovatie en kunnen organisaties direct met elkaar samenwerken aan verbeteringen, zonder dat het kernteam een bottleneck is.

Een gemeente test bijvoorbeeld een formuliercomponent, een provincie verbetert het, en een ministerie maakt het toegankelijker. Zo ontstaan componenten die in de praktijk werken. Componenten die breed bruikbaar zijn en aan alle kwaliteitseisen voldoen, kunnen uiteindelijk de Hall of Fame bereiken - de hoogste kwaliteitsstatus met garanties op toegankelijkheid en gebruiksvriendelijkheid.

Door zo'n uitgebreid stappenplan te doorlopen, zorgt het estafettemodel voor een aantal zekerheden:

- **Goed onderzocht**: gebruikersonderzoek vormt de basis voor bruikbare richtlijnen, componenten, patronen en betere toegankelijkheid.
- **Publiek beschikbaar**: open source werken wordt makkelijker gemaakt, waardoor samenwerken eenvoudig wordt.
- **Samen ontwikkeld**: oplossingen worden gebouwd en gebruikt door een actieve community.
- **Breed gedragen**: onderdelen zijn bij meerdere organisaties gebruikt en daardoor getest met zoveel mogelijk verschillende use cases.

Meer informatie over de verschillende fases en hun eisen vind je op de [estafettemodel pagina](/handboek/estafettemodel) en in de [Definition of Done](/handboek/estafettemodel/componenten/definition-of-done). De organisaties en componenten die zij maken kun je vinden onder de [NL Design System organisatie op GitHub](http://github.com/nl-design-system).

## Aan de slag

Wil je met NL Design System aan de slag? Dat kan op verschillende manieren:

- **Componenten gebruiken**: bekijk de [componentenbibliotheek](/componenten) en kies wat je nodig hebt.
- **Richtlijnen volgen**: lees de [richtlijnen](/richtlijnen/introductie) voor best practices.
- **Meedoen in de community**: zie [wie er meedoen](/community/wie-doet-mee) en [sluit je aan](/community/sluit-je-aan).
- **Componenten bijdragen**: volg het [community stappenplan](/handboek/component-bijdragen/community-stappenplan).
- **Hulp nodig?**: neem contact op met het [kernteam](/project/kernteam).

Dat er wordt samengewerkt, betekent niet dat alles wat met NL Design System gemaakt wordt er hetzelfde uit ziet. Dat kan ook niet, want in Nederland hebben de meeste overheidsorganisaties een eigen identiteit, en de Rijkhuisstijl kan alleen worden gebruikt door de Rijksoverheid.

Door [thema's te maken](/handboek/developer/thema-maken) met beschikbare [design tokens](/handboek/huisstijl/design-tokens/) kunnen applicaties gebruikmaken van dezelfde componenten, zélfs als deze door een andere organisatie gebouwd zijn. Deze thema's kunnen dan weer goed getest worden op toegankelijkheid en gebruiksvriendelijkheid. En ze kunnen voor de verschillende applicaties van één organisatie hergebruikt worden, zelfs als deze door verschillende leveranciers zijn gebouwd.

## Kernteam en community

Bij NL Design System werken specialisten uit overheidsorganisaties, van gemeenten tot Rijksoverheid, samen aan betere digitale dienstverlening. Het [kernteam](/project/kernteam) faciliteert deze samenwerking. Specialisten zijn bijvoorbeeld ontwerpers, ontwikkelaars en onderzoekers. Ze werken in hun organisatie aan specifieke webprojecten en delen hun ervaring in de community.

**Wat doet de community?**

Specialisten in de community denken bijvoorbeeld samen na over hoe een Mijn Zaken-systeem het beste kan worden ingericht, of bouwen een toegankelijk meerstappenformulier. De community ontwikkelt ook de daadwerkelijke componenten en test ze in hun eigen websites en applicaties.

**Wat doet het kernteam?**

Het kernteam maakt de samenwerking in de community mogelijk, door bijvoorbeeld de generieke architectuur op te zetten, versiebeheer uit te denken en regie te houden op kwaliteit via het [estafettemodel](/handboek/estafettemodel). Ook helpen ze organisaties en hun leveranciers op weg.
