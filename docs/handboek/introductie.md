---
title: Introductie · Handboek
hide_title: true
hide_table_of_contents: false
sidebar_label: Introductie
sidebar_position: 1
pagination_label: Introductie
description: NL Design System is geen gewoon design system, maar een community waar overheidsorganisaties samenwerken aan componenten, patronen en richtlijnen. Zo wordt ontdekt welke oplossingen écht werken in de praktijk.
keywords:
  - design system
  - introductie
---

# Introductie

:::tip Kort samengevat

Waar veel design systems specifiek voor één organisatie zijn, werkt NL Design System met organisaties verspreid over de hele overheid: van gemeenten tot Rijk. Deze samenwerking heeft een aantal belangrijke voordelen:

- **Als je websites bouwt**: code die al getest is in echte projecten en voldoet aan toegankelijkheidseisen.
- **Als je designs maakt**: patronen die bewezen zijn bij gebruikers in verschillende organisaties.
- **Als je content beheert**: componenten die helpen bij het maken van toegankelijke en gebruiksvriendelijke pagina's.
- **Als je projecten leidt**: herbruikbare oplossingen die tijd en budget besparen.
  :::

**NL Design System is geen gewoon design system.** Het is een community waar specialisten van verschillende overheidsorganisaties samenwerken aan concrete oplossingen voor websites en applicaties. Componenten, patronen en richtlijnen worden gedeeld en getest in de praktijk. Zo wordt ontdekt welke oplossingen écht werken.

Overheidsorganisaties hebben veel overlap in de online diensten die ze aanbieden. Die overlap maakt samenwerken logisch. Door samen te werken hoeven organisaties minder vaak dezelfde oplossingen te ontwikkelen. Zo worden online overheidsomgevingen consistenter, gebruiksvriendelijker en toegankelijker. Zo wordt toegewerkt naar een overheidsbreed design system dat bewezen werkt in verschillende organisaties en huisstijlen.

## Samenwerken aan componenten, patronen en voorbeeldpagina's

Juist overheidsorganisaties hebben baat bij één duidelijke set herbruikbare componenten, patronen en voorbeeldpagina's. Hierdoor kunnen vele kleinere organisaties profiteren van het onderzoek en de ontwikkeling door anderen, en iedereen kan bijdragen door kleine verbeteringen aan te dragen.

### Waarom meedoen?

- **Concrete oplossingen** om makkelijker te voldoen aan wettelijke eisen (zoals Digitoegankelijk, Wmebv).
- **Gebruikersonderzoek** zodat dienstverlening beter en efficiénter wordt.
- **Meedoen is gratis** en kan stap voor stap. Kosten zitten in resources en de tijd waarin organisaties samenwerken.
- **Open source** en dus makkelijk op meerdere plekken te gebruiken.
- **Generieke architectuur** die overal bruikbaar is, ook in eigen systemen en huisstijl.
- **Privacy en security** best practices toegepast.
- **Meerjarig project** dat onderdeel is van de digitale strategie van de overheid.

### Het estafettemodel: van samenwerking naar standaard

De community wil elkaar niet vertragen bij de ontwikkeling van nieuwe applicaties, maar ook niet steeds dezelfde oplossingen opnieuw ontwikkelen. Daarom wordt er gewerkt met het "[estafettemodel](/handboek/estafettemodel)".

In dit model kunnen organisaties voor componenten die nog niet centraal beschikbaar zijn een eigen versie maken. Deze versie wordt in grote lijnen gebouwd volgens de gedeelde architectuur, maar hoeft niet compleet te zijn. Andere organisaties die dit component vervolgens ook goed kunnen gebruiken, kunnen dan helpen deze completer te krijgen. Een gemeente test bijvoorbeeld een formuliercomponent, een provincie verbetert het, en een ministerie maakt het toegankelijker. Uiteindelijk voldoet de component én is het op meerdere plekken getest en verbeterd.

De community rondom NL Design System bestaat uit 500+ specialisten van verschillende overheidsorganisaties en hun leveranciers. Met een aantal actieve organisaties wordt toegewerkt naar een breed inzetbare componenten bibliotheek.

Door zo'n uitgebreid stappenplan te doorlopen, zorgt het estafettemodel voor een aantal zekerheden:

- **Goed onderzocht**: gebruikersonderzoek vormt de basis voor bruikbare richtlijnen, componenten, patronen en betere toegankelijkheid.
- **Publiek beschikbaar**: open source werken wordt makkelijker gemaakt, waardoor samenwerken eenvoudig wordt.
- **Samen ontwikkeld**: oplossingen worden gebouwd en gebruikt door een actieve community.
- **Breed gedragen**: onderdelen zijn bij meerdere organisaties gebruikt en daardoor getest met zoveel mogelijk verschillende use cases.

De eisen voor componenten per fase vind je in de [Definition of Done](/handboek/estafettemodel/componenten/definition-of-done). De organisaties en componenten die zij maken kun je vinden onder de [NL Design System organisatie op GitHub](http://github.com/nl-design-system).

## Wat biedt NL Design System?

NL Design System bestaat uit verschillende onderdelen die samen gebruikt kunnen worden:

- **[Richtlijnen](/richtlijnen/introductie)**: adviezen over verschillende onderwerpen, zoals het [maken van formulieren](/richtlijnen/formulieren/).
- **[Componenten](/componenten)**: bouwblokken waarmee websites en applicaties worden opgebouwd, zoals buttons, invulvelden en tabellen.
- **[Voorbeelden](/voorbeelden)**: voorbeelden van hoe componenten samen kunnen worden gebruikt voor specifieke taken die gebruikers willen doen, op basis van inzichten uit [gebruikersonderzoek](/voorbeelden/onderzoek).
- **Design kit** voor grafisch vormgevers en UX-ontwerpers.
- **Design tokens**: een methode om je huisstijl toe te passen op componenten ([lees meer over design tokens](/handboek/huisstijl/design-tokens)).
- **Technische infrastructuur** om werk efficiënt te testen, te delen en uit te rollen (zoals een voorbeeldrepository met Storybook en visuele regressietests).
- **Stijlgids** om de huisstijl van je organisatie consistent te gebruiken.

Al deze onderdelen hebben dit gedeelde doel: makkelijk consistente, toegankelijke en gebruiksvriendelijke websites en applicaties maken.

## Aan de slag

Wil je met NL Design System aan de slag? Dat kan op verschillende manieren:

- **Componenten gebruiken**: bekijk de [componentenbibliotheek](/componenten) en kies wat je nodig hebt.
- **Richtlijnen volgen**: lees de [richtlijnen](/richtlijnen/introductie) voor best practices.
- **Meedoen in de community**: zie [wie er meedoen](/community/wie-doet-mee) en [sluit je aan](/community/sluit-je-aan).
- **Componenten bijdragen**: volg het [community stappenplan](/handboek/component-bijdragen/community-stappenplan).
- **Hulp nodig?**: neem contact op met het [kernteam](/project/kernteam).

## Voor de eindgebruiker

Voor de eindgebruiker is het essentieel dat het gebruik van een website of applicatie duidelijk, toegankelijk en voorspelbaar is. Dat wordt in het bijzonder duidelijk bij levensgebeurtenissen, zoals een verhuizing: dan moeten mensen vaak gebruik maken van allerlei verschillende applicaties van verschillende organisaties.

Als nieuwe inzichten en gebruikersonderzoek gedeeld worden, kunnen daar betere richtlijnen, componenten en thema's mee gemaakt worden. Deze nieuwe versies kunnen dan gebruikt worden in alle applicaties die met NL Design System zijn gebouwd en zo direct de gebruikerservaring van vele eindgebruikers verbeteren.

## Toegankelijkheid

NL Design System helpt op dit moment op twee manieren bij de toegankelijkheidsopgave van organisaties:

- De richtlijnen worden gebruikt als kennisbank. Ze bevatten concrete adviezen over wat er nodig is en waarom. Er zijn do's en don'ts, uitleg van de [WCAG-succescriteria](/wcag/introduction) en tips die verder gaan dan de WCAG.
- De componenten kunnen worden gebruikt om toegankelijke producten te maken. Als componenten de laatste fase hebben bereikt (Hall of Fame), is gegarandeerd dat ze voldoen aan toegankelijkheidseisen én zijn ze in productie getest.

## Eigen huisstijl behouden

Dat er wordt samengewerkt, betekent niet dat alles wat met NL Design System gemaakt wordt er hetzelfde uit ziet. Dat kan ook niet, want in Nederland hebben de meeste overheidsorganisaties een eigen identiteit, en de Rijkhuisstijl kan alleen worden gebruikt door de Rijksoverheid.

Door [thema's te maken](/handboek/developer/thema-maken) met beschikbare [design tokens](/handboek/huisstijl/design-tokens/) kunnen applicaties gebruikmaken van dezelfde componenten, zélfs als deze door een andere organisatie gebouwd zijn. Deze thema's kunnen dan weer goed getest worden op toegankelijkheid en gebruiksvriendelijkheid. En ze kunnen voor de verschillende applicaties van één organisatie hergebruikt worden, zelfs als deze door verschillende leveranciers zijn gebouwd.

## Leveranciers

Veel organisaties werken met NL Design System via hun leveranciers. Bijvoorbeeld doordat hun leveranciers componenten gebruiken, of meedoen in de community.

Ben je zelf leverancier en wil je voor klanten met NL Design System aan de slag? Neem dan contact op met het [kernteam](/project/kernteam).

## Wie zijn jullie?

### Kernteam en community

Bij NL Design System werken specialisten uit overheidsorganisaties, van gemeenten tot Rijksoverheid, samen aan betere digitale dienstverlening. Het [kernteam](/project/kernteam) faciliteert deze samenwerking. Specialisten zijn bijvoorbeeld ontwerpers, ontwikkelaars en onderzoekers. Ze werken in hun organisatie aan specifieke webprojecten en delen hun ervaring in de community.

**Wat doet de community?**

Specialisten in de community denken bijvoorbeeld samen na over hoe een Mijn Zaken-systeem het beste kan worden ingericht, of bouwen een toegankelijk meerstappenformulier. De community ontwikkelt ook de daadwerkelijke componenten en test ze in hun eigen websites en applicaties.

**Wat doet het kernteam?**

Het kernteam maakt de samenwerking in de community mogelijk, door bijvoorbeeld de generieke architectuur op te zetten, versiebeheer uit te denken en regie te houden op kwaliteit via het [estafettemodel](/handboek/estafettemodel). Ook helpen ze organisaties en hun leveranciers op weg.

### Partners

NL Design System werkt samen met een aantal partners, bijvoorbeeld voor kennisdeling en de organisatie van events:

- [Gebruiker Centraal](https://www.gebruikercentraal.nl/)
- [Vereniging Nederlandse Gemeenten](https://vng.nl/) (VNG)
- [Digitoegankelijk](https://digitoegankelijk.nl/) en [Digitoegankelijk TOP](https://www.digitaleoverheid.nl/overzicht-van-alle-onderwerpen/digitale-inclusie/digitaal-toegankelijk/digitoegankelijk-toezichts-en-ondersteuningsprogramma/)

Daarnaast is er een brede community van overheidsorganisaties en hun leveranciers. Zie [Wie doet er mee?](/community/wie-doet-mee) voor een zo compleet mogelijk overzicht van wie er nu meedoen.

### Verantwoording

NL Design System draagt bij aan de [Werkagenda Waardengedreven Digitaliseren](https://www.digitaleoverheid.nl/werkagenda-waardengedreven-digitaliseren/#Borgen-van-privacy-verantwoord-datagebruik-en-vergroten-ransparantie-over-gegevensverwerking-en-uitwisseling-Overzicht). Het project wordt uitgevoerd door [ICTU](https://ictu.nl/), in opdracht van het ministerie van Binnenlandse Zaken en Koninkrijksrelaties (BZK).
