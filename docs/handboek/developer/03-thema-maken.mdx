---
title: Thema maken
hide_title: true
hide_table_of_contents: false
sidebar_label: Thema maken
pagination_label: Thema maken
description: NL Design System thema maken
---

import { VideoPlayer } from "@site/src/components/VideoPlayer";

# NL Design System thema maken

Zoals beschreven in [Ontwikkel een thema voor jouw organisatie](/handboek/developer/aan-de-slag#ontwikkel-een-thema-voor-jouw-organisatie): thema's zijn technisch JSON-bestanden waarin design tokens zijn gedefinieerd. Met tooling maken we ze beschikbaar als custom properties in CSS.

## Design tokens vastleggen

Design tokens kunnen allerlei ontwerpkeuzes bevatten: kleuren, lettergroottes, afstanden en meer. Om een thema te maken vanuit een bestaande website en/of huisstijl maken we vaak een inventarisatie, met als einddoel één of meer JSON-bestanden.

### Algemeen

Inventariseer eerst de kleuren. Inspecteer kleuren met developer tools of gebruik een tool zoals [Project Wallace](https://www.projectwallace.com/). Hiermee krijg je direct een overzicht van alle kleuren op een pagina.

Soms liggen kleuren erg dicht bij elkaar. Kies dan de meest voorkomende kleur en rond de rest af. Vaak is een kleine afwijking een foutje en geen bewuste keuze.

Bestaat een kleur uit meerdere varianten, zoals drie tinten rood? Geef dan systematisch namen. Gebruik hiervoor een huisstijlgids of kies voor de HSL-methode. Converteer de kleurwaarde naar [HSL](https://hslpicker.com) en gebruik de lightness (de L). Zo ontstaan namen als `rood-30` en `rood-50`. Rond getallen altijd af naar boven of beneden.

Zet de kleuren tot slot in een JSON-bestand volgens het [Design Tokens Format](https://tr.designtokens.org/format/):

```json title="colors.tokens.json"
{
  "organisatie": {
    "color": {
      "red": {
        "30": { "value": "#911808" },
        "50": { "value": "#f2280d" },
        "70": { "value": "#f77e6e" }
      }
    }
  }
}
```

Dat bestand kan bijvoorbeeld zo in de filestructuur staan:

```txt
├─ src
  ├─ brand
    ├─ organisatie
      ├─ colors.tokens.json
```

Binnen NL Design System gebruiken we ook design tokens voor andere designkeuzes, waaronder:

- typografie (lettertypes, groottes en gewichten)
- spacing
- focus styles

### Componenten en variabelen

Als de algemene tokens zijn gemaakt, kan er ook per component een bestand met tokens worden toegevoegd, waarin ook naar de andere beschikbare tokens kan worden verwezen, zelfs in andere organisaties. In het volgende voorbeeld wordt bijvoorbeeld in de tokens voor de `link` component van `organisatie` verwezen naar een kleur rood van `andereOrganisatie`, met de verwijzing in curly brackets:

```json title="link.tokens.json"
{
  "organisatie": {
    "link": {
      "color": { "value": "{andereOrganisatie.color.red.45}" }
    }
  }
}
```

### Meer over design tokens vastleggen

<VideoPlayer id="jSvjnU7oY5Y" title="Meer over design tokens vastleggen" />

## Design tokens inzetten

Zoals genoemd kunnen deze JSON-bestanden in allerlei toepassingen worden gebruikt. Bij NL Design System zorgt [Style Dictionary](https://styledictionary.com) dat de tokens bruikbaar worden in CSS, door een `design-tokens.css` te genereren. Die output kan er bijvoorbeeld zo uit zien:

```css title="dist/design-tokens.css"
/**
  * Do not edit directly
  * Generated at […]
  */
.organisatie-theme {
  --organisatie-color-red-30: #911808;
  --organisatie-color-red-50: #f2280d;
  --organisatie-color-red-70: #f77e6e;
}
```

In dit bestand worden alle tokens die in het theme van deze organisatie bestaan vanuit verschillende plekken bij elkaar gezet, als custom properties. Nu kunnen ze in de CSS van deze organisatie worden gebruikt, op pagina's waar de `organisatie-theme` classname op de body staat. Er is ook een output setting waar de variabelen op `:root` worden geplaatst, voor als de HTML niet makkelijk aanpasbaar is.

[Referencing/aliasing](https://github.com/amzn/style-dictionary/tree/main/examples/advanced/referencing_aliasing) is de feature in Style Dictionary die zorgt dat tokens als variabele kunnen worden ingezet, zoals we in het vorige voorbeeld deden met tokens uit een andere organisatie. In de NL Design System configuratie worden alle tokenbestanden meegenomen (met `**/*`). Ook worden de gebruikte verwijzingen opgenomen als verwijzingen naar CSS, wat extra handig is in het geval van updates.

### Werken met design tokens

Meer weten over werken met design tokens? In onderstaande video vertelt Yolijn meer over uitbreiden van bestaande design tokens met jouw designkeuzes.

<VideoPlayer id="-guAi7Lvl6g" title="Werken met design tokens" />
