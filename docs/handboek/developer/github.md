---
title: Github · Developer · Handboek
hide_title: true
slug: /github
hide_table_of_contents: false
sidebar_label: Github
pagination_label: Github
description: Waarom en hoe gebruikt NL Design System de tool Github?
keywords:
  - GitHub Actions
  - Github
  - Deployment
---

# GitHub

NL Design System is open source. Daarom is een open platform zoals GitHub de logische plek om samen te werken en code te delen.

---

## Repositories

Je vindt de projecten van NL Design System in [verschillende repositories op GitHub](https://github.com/orgs/nl-design-system/repositories). Elke repository heeft een eigen doel. Hieronder worden de belangrijkste toegelicht.

### Example repository

De [example repository](https://github.com/nl-design-system/example) is een template waarmee je een Storybook-omgeving bouwt voor je eigen communityproject. Veel bestaande projecten gebruiken dit template als basis.

### Candidate

De storybook repository voor Candidate components.

### Community repositories

Dit zijn design systems die organisaties uit de community zelf maken en onderhouden. Ze werken hierbij volgens het [estafettemodel](/handboek/estafettemodel). Groeit een component door naar de 'Candidate'- of 'Hall of Fame'-fase? Dan kan de community dit hergebruiken zonder dat er grote aanpassingen nodig zijn.

### Terraform

In de [Terraform-repository](https://github.com/nl-design-system/terraform) vind je alles over de infrastructuur. Vanuit hier wordt de infrastructuur gebouwd en beheerd. Je kunt hier terecht als je bijvoorbeeld schrijfrechten nodig hebt of een versienummer van Node.js wilt bijwerken.

### nldesignsystem.nl

Deze website, inclusief de pagina die je nu leest, staat in de [documentatie-repository](https://github.com/nl-design-system/documentatie). Kom je een fout tegen op de website? Maak dan een Pull Request (PR) aan als je weet hoe. Je kunt je suggestie ook delen in onze [Slack-community](/slack). Bijdragen worden enorm gewaardeerd.

### gebruikersonderzoeken.nl

De gebruikersonderzoeken repository bevat de broncode voor de website gebruikersonderzoeken.nl. Op deze website vind je kwalitatief gebruikersonderzoek. De site is herschreven en gebruikt nu componenten van het NL Design System.

---

## Samenwerken aan open source

Iedereen kan bijdragen aan de componenten, patronen en richtlijnen van NL Design System. Door deze open aanpak kunnen verschillende organisaties, ontwikkelaars en ontwerpers:

- Meehelpen aan de ontwikkeling.
- Problemen (issues) melden.
- Verbeteringen voorstellen via Pull Requests.

---

## Theming en design tokens

Organisaties kunnen hun eigen stijl toepassen bovenop de standaardcomponenten. Hiervoor is er de `nl-design-system/themes` repository, waarin bijvoorbeeld design tokens staan voor theming. Zo kunnen gemeenten als Den Haag en Rotterdam de standaardarchitectuur gebruiken, maar met hun eigen branding of specifieke componenten.

---

## Storybook-integratie

Storybook wordt gebruikt om de componentenbibliotheek te tonen en te documenteren met code en voorbeelden. De meeste repositories bevatten een link naar de bijbehorende Storybook, die wordt gehost [op Vercel](/vercel).

---

## Community backlog

Op de [organisatiepagina van NL Design System op GitHub](https://github.com/orgs/nl-design-system) vind je de community backlog. Hierin staan alle openstaande issues, verzoeken en verbeteringen. Zo kan de community meedenken over de volgende stappen.

---

## Licentie

- De code in de repositories valt onder de EUPL-licentie (European Union Public Licence) of een vergelijkbare open licentie.
- Dankzij de open toegang kan iedereen de code inspecteren, hergebruiken en eraan bijdragen.

---

## Documentatie en versiebeheer

- Richtlijnen, handleidingen en voorbeelden worden bijgehouden in de GitHub-repositories zelf, bijvoorbeeld in markdown-bestanden.
- Doordat Git en GitHub voor versiebeheer worden gebruikt, zijn alle wijzigingen in de documentatie en componenten altijd terug te vinden.
