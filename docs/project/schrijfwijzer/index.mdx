---
title: Schrijfwijzer
hide_title: true
hide_table_of_contents: true
sidebar_label: Schrijfwijzer
sidebar_position: 1
pagination_label: Schrijfwijzer
description: Schrijfwijzer voor communicatie vanuit het project NL Design System.
unlisted: true
keywords:
  - kernteam
---

import { Paragraph } from "@utrecht/component-library-react/dist/css-module";

{/* @license CC0-1.0 */}

# Schrijfwijzer, woordenlijst en redactierichtlijnen

<Paragraph lead>
  Gebruik deze Schrijfwijzer om goede teksten te maken voor de NL Design System community, wanneer je werkt in opdracht
  van het project. Dit geldt voor communicatie via e-mails, brieven, teksten op de website, social media, chats,
  e-mails, posters, folders of presentaties. Maar ook online in de programma's of tools waar we mee werken, zoals in
  Figma, Miro, Slack en GitHub.
</Paragraph>

Binnen NL Design System zijn er van verschillende soorten content. Het is daarom belangrijk om te bepalen met welk soort content je bezig bent. Iedere vorm van communicatie kan een andere insteek hebben. Dit heeft ook met het kennisniveau van de lezers te maken. In "[Soorten content](#soorten)" gaan we hier dieper op in.

Deze schrijfrichtlijnen zijn specifiek voor het bijdragen aan NL Design System, daarom staan ze apart vermeld. Wil je meer schrijf- en taaltips? Bekijk dan eens de [schrijfwijzer van Toolkit Taal](https://toolkittaal.gebruikercentraal.nl/richtlijnen/als-je-gaat-schrijven/) of de uitgebreide [schrijfwijzer van de gemeente Amsterdam](https://www.amsterdam.nl/schrijfwijzer/).

## Soorten content \{#soorten\}

Binnen NL Design System spreken we van verschillende soorten content. Het is daarom belangrijk om altijd na te denken met welk type content je bezig bent. Iedere vorm van communicatie kan een andere insteek hebben. Dit heeft ook met het kennisniveau van de lezers te maken.

Afhankelijk van de doelgroep waar je voor schrijft, pas je de tekst aan. We willen onze experts in de community zeker niet betuttelen door vaktaal te vermijden. Toch willen we bijvoorbeeld managers of nieuwe doelgroepen ook goed kunnen uitleggen wat we doen. Daarom is het belangrijk goed na te denken voor wie je welke tekst schrijft.

Soorten content:

- **Berichten voor Slack:** kennisniveau is vaak hoger, vaktaal is dan logischer.
- **Berichten voor social media:** breed publiek, denk kritischer na wat wel en niet kan.
- **Blogposts voor de website:** ligt erg aan het onderwerp van de blog, daarom gebruiken we dit template voor het schrijven van een blog.
- **E-mails + nieuwsbrieven via LaPosta:** hier werken we met lijsten, dus afhankelijk van de doelgroep. Mail je een groep developers? Gebruik dan gerust vaktaal. Mail je een algemene nieuwsbrief? Wees je dan bewust van begrijpelijke en toegankelijke teksten.
- **Richtlijnen:** uitleg over het project en handboek.
- **PowerPoint:** dit is afhankelijk van de soort presentatie.

## Tekst door anderen laten meelezen

Heb je een tekst geschreven? Laat dan altijd een ander meelezen vóór je de tekst publiceert. We werken volgens het 4-ogen-principe om onszelf en elkaar scherp te houden.

In principe plaatsen we teksten die naar ‘buiten’ gaan altijd in het privékanaal in Slack, zodat we transparant werken. Dat betekent niet altijd dat iedereen van het kernteam goedkeuring moet geven. Feedback geven mag wel. Teksten gaan pas online na akkoord van de productmanager.

Tip: plaats je een tekst ter beoordeling of voor feedback in het privékanaal? Vermeld er dan bij wanneer je de feedback uiterlijk nodig hebt en tag eventueel degene die het aangaat.

Richtlijnen voor publiceren:

- **Blogs**: volg deze richtlijnen.
- **Berichten voor social media:** communicatieadviseur maakt berichten voor social media, plaatst ze in het privékanaal. De productmanager geeft akkoord voor plaatsing.
- **Presentaties:** slides die gemaakt worden in PowerPoint of Figma moeten gecheckt worden op spelling, zinsopbouw en consistentie door de communicatieadviseur en geaccordeerd worden door de productmanager of projectmanager.
- **Drukwerk:** de inhoudelijke teksten moeten gecheckt worden op spelling, zinsopbouw en consistentie door de communicatieadviseur en voor akkoord bevonden worden door de productmanager of projectmanager.

## Algemene schrijfstijl

- Gebruik begrijpelijke woorden en korte, eenvoudige en actieve zinnen.
- Schrijf actief en vermijd de lijdende vorm. Lijdend is bijvoorbeeld: ‘er kan snel geschakeld worden’ Actief is bijvoorbeeld: ‘we kunnen snel schakelen’.
- Vermijd tekst tussen haakjes (gebruik waar mogelijk gewoon een nieuwe zin).
- Vermijd bijzinnen zoveel mogelijk. Voorbeeldzin mét bijzin: ‘Nina, die niet van spaghetti houdt, eet graag sushi’. Beter = ‘Nina eet graag sushi.’
- Vermijd lange woorden. Dus niet: consumententest, productspecificaties, wel: test onder consumenten, specificaties van het product.
- Vermijd dubbele ontkenningen. Dat is nooit nergens nuttig.
- Citaten staan tussen dubbele aanhalingstekens. Een citaat binnen een citaat staat tussen enkele aanhalingstekens. Een citaat als titel staat tussen enkele aanhalingstekens.
- Zet een punt in plaats van een komma. Begin liever een tweede zin dan onnodig een komma gebruiken.
- Merk je dat je een zin schrijft met ‘en’ of ‘omdat’? Dan kun je daarvoor vaak een punt zetten.
- Gebruik niet te vaak ‘wij’, als in ‘wij van NL Design System’. Dit komt over als ‘Wij van WC-eend’. - We willen juist graag laten zien dat ‘wij’ niet alle wijsheid in pacht hebben, maar veel kennis en input vanuit de community komt.
- Gebruik alleen jargon wanneer het voor een specifieke doelgroep is
- Gebruik geen beeldtaal of uitdrukkingen, niet iedereen kent die.
- Gebruik van B1 is niet verplicht, maar als er een makkelijker woord is die hetzelfde betekend, dan maak je de tekst wel makkelijker leesbaar.
- Gebruik ‘je’ in plaats van ‘u’.

### Schrijf scanbaar

Niemand houdt van hele lappen tekst. Houd teksten overzichtelijk.

- Gebruik een heldere titel die ook als zoekresultaat duidelijk is.
- Schrijf tussenkoppen die de strekking van de pagina weergeven.
- Gebruik waar mogelijk korte opsommingen.
- Formuleer actief.
- Gebruik de gebiedende wijs, of maak er een vraag van. Voorbeeld: Meld je aan voor 1 maart – Wil je je aanmelden voor 1 maart? Op de website eerder gebiedende wijs, in brieven eerder in vraagvorm.
- Gebruik opsommingen als er meerdere mogelijkheden of onderdelen zijn.
- Gebruik bij keuzes een genummerde opsomming.
- Gebruik geen “voorzetseluitdrukkingen”:
  - “Aan de hand van” kun je vervangen door “door”
  - “In verband met” kun je vervangen door “vanwege”
  - “Met betrekking tot” kun je vervangen door “over”
  - “Op grond van” kun je vervangbaar door “'vanwege”
  - “Ten aanzien van” vervangbaar door “over”
  - “Ten opzichte van” vervangbaar door “tegenover”

### Gebruik tussenkoppen

Tussenkopjes maken de tekst scanbaar. Denk bij tussenkoppen aan het volgende:

- Plaats de tussenkopjes in profiel H2. Plaats subkoppen die onder deze tussenkoppen vallen in H3.
- Zorg ervoor dat de tussenkop omschrijvend is.
- Benoem altijd het hoofdonderwerp van de alinea
- Houd de tussenkop kort, maar wees duidelijk.
- Geef iedere alinea een duidelijke tussenkop die aansluit op de titel van het artikel. De tussenkoppen geven samen aan waar het artikel over gaat.

### Schrijf met je lezer in gedachten

Kies voor een vriendelijke toon en wees niet belerend. We willen mensen motiveren, niet wijzen op hun fouten.

Hoewel we zeggen dat vakjargon zoveel mogelijk vermeden moet worden, is dat bij NL Design System lastig. Daarom is het goed om te kijken naar de doelgroep van een tekst. Schrijf je een blog voor designers? Gebruik dan gerust temen waar jargon in voorkomt. Schrijf je voor een brede doelgroep, waar ook inwoners onder vallen? Houd de tekst dan begrijpelijk en vermijd dan wél vaktaal.

Vermijd moeilijke en ouderwetse woorden, uitdrukkingen en voorzetseluitdrukkingen. Gebruik in plaats daarvan andere, makkelijkere woorden. Zie ook de lijst van ambtelijke en onduidelijke woorden op de site van Gebruiker Centraal.

Wees consistent. Gebruik dezelfde woorden voor dezelfde dingen.

### Gebruik opsommingen

Door opsommingen breng je structuur aan in de tekst. Vooral in lange zinnen. Gebruik waar mogelijke korte opsommingen.

- Gebruik opsommingen als er meerdere mogelijkheden of onderdelen zijn.
- Gebruik bij keuzes een genummerde opsomming.
- Gebruik bij stappen die iemand moet volgen een nummering met ‘stap’, dus: ‘stap 1’.

#### Punt of geen punt in een opsomming?

Opsommingen maken een tekst duidelijker leesbaar, maar het is belangrijk om ze wel goed te gebruiken. Het belangrijkste is dat je het consistent gebruikt in een document of artikel.

##### Een zin die een opsomming inleidt

Als een zin de opsomming inleidt, eindigt het met een dubbele punt. Elk onderdeel van de opsomming begint vervolgens met een hoofdletter en eindigt met een punt (of vraagteken).

Voorbeeld:

> Een paar feiten over NL Design System:
>
> - Je schrijft altijd NL Design System en dus niet NLDS.
> - Het kernteam bestaat uit meerdere specialisten.
> - We communiceren met elkaar via Slack.

##### Opsomming die uit woordgroepen of delen van zinnen bestaat

De zin die de opsomming inleidt, eindigt met een dubbele punt. Elk onderdeel van de opsomming begint met een kleine letter en eindigt met een puntkomma; alleen het laatste onderdeel van de opsomming krijgt een punt.

Voorbeeld:

> Bij het presenteren van een Heartbeat is het belangrijk om:
>
> - te melden dat we de Heartbeat opnemen;
> - linkjes te delen in de chat als dat van toepassing is;
> - mensen uit de community aan het woord te laten.

##### Opsomming die uit 1 woord of een groepje woorden bestaan

Als de delen van een opsomming uit 1 woord of een klein groepje woorden bestaan, kunnen de leestekens eventueel helemaal weggelaten worden.

Voorbeeld:

> Op de eerste schooldag neem je de volgende dingen mee:
>
> - potlood
> - schrift
> - lunchtrommel

### Afkortingen

- Gebruik geen afkortingen in de lopende tekst. Dus niet: mbt., tav., ivm., maw., bijv., bv., mln., mld., enz., ca., nl.
- Afkortingen die zo zijn ingeburgerd dat ze in teksten een woord zijn, schrijven we meestal met kleine letters aan elkaar: pc of tv.
- Schrijf bedrijfsnamen de eerste keer voluit. Denk aan Kamer van Koophandel (KVK) of Rijksdienst voor Ondernemend Nederland (RVO). Niet iedereen kent alle bedrijfsafkortingen.
- Gebruik geen haakjes tussen woorden, zoals voorna(a)m(en). Schrijf liever ‘naam’ of ‘voornaam’ voluit.

### Afbeeldingen

- Gebruik nooit zomaar afbeeldingen van internet. Krijg je een afbeelding aangeleverd? Check dan of je deze mag gebruiken en of bronvermelding nodig is. Maak je zelf foto's op een evenement of bijeenkomst? Vraag dan altijd toestemming aan de aanwezigen of je de foto mag delen.
- Gebruik ook geen afbeeldingen met (veel) tekst erin.

### Getallen schrijven

Gebruik je een getal als telwoord? Dan schrijf je het getal als een cijfer.

- Bijvoorbeeld: “Slechts 1 persoon kwam niet opdagen.”
- En: “Er zijn 3 conferenties in 1 jaar.”
- En: ‘1 of andere’.

Een getal als cijfer moet geen verwarring oproepen. Daarom schrijf je een getal niet als cijfer in woorden als ’tweemaandelijks’, ‘half uur’ en ‘een derde’.

## Toegankelijke content

### Afbeeldingen

Een afbeelding heeft een alt-tekst nodig. In de alt-tekst beschrijf je wat er op de afbeelding staat. Houd afbeeldingen daarom zo simpel mogelijk.

### Betekenisvolle linktekst

Bij een link moet het direct duidelijk zijn wat er achter de link zit. Gebruik dus geen onduidelijke linktekst als klik hier of deze link. Gebruik sowieso geen ‘hier’ in een link. Duidelijker is bijvoorbeeld inschrijven voor dit webinar of rapport downloaden (pdf). Omdat je als lezer meteen begrijpt wat zich achter de link bevindt.

## Schrijfwijze van specifieke woorden bij NL Design System

- Kort NL Design System nooit af buiten ons team! Het is NL Design System. Dus niet NLDS, NL Design, NL Design SystemS.
- Altijd voluit 'NL Design System' in plaats van 'NLDS'.
- Altijd 'Help Wanted' en 'Hall of Fame' in plaats van 'Help wanted' en 'Hall of fame'.
- Altijd 'de component' in plaats van 'het component'.
- Altijd 'design tokens' in plaats van 'Design Tokens'.
- Altijd 'backlog' in plaats van 'Backlog'.
- Altijd 'GitHub' in plaats van 'Github'.
- Altijd 'GitHub Discussion' in plaats van 'discussion' of 'Discussion'.
- Altijd 'de Design Open Hour' in plaats van 'het Design Open Hour'. (Geldt ook voor 'Developer Open Hour')
- Altijd 'screenreadergebruikers' en 'toetsenbordgebruikers' of 'toetsenbord- en screenreadergebruikers'
- Altijd 'toetsenbord, screenreader of stembesturing'.
- Altijd 'link' in plaats van 'hyperlink'.
- Altijd 'Mijn omgeving' in plaats van 'Mijn-omgeving' of 'MijnOmgeving'.
- Altijd 'meerstappenformulier' in plaats van 'meer-stappen-formulier' of 'meer-stappen formulier'.
- Altijd ‘de blog’ in plaats van het blog. Het mag officieel allebei, maar we kiezen voor ‘de blog’.
- Altijd ‘de gemeente’. Als we een gemeente noemen, dan doen we dit altijd met ‘de’ erbij: “de gemeente Amsterdam”. Het woord ‘gemeente’ schrijven we met kleine letter.
- Altijd ‘gemeenten’ in plaats van ‘gemeentes’.
- Altijd ‘community’s’. We schrijven niet ‘communities’ (Engels meervoud), maar ‘community’s’ (Nederlands meervoud). Net als hobby’s en baby’s.
- Altijd ‘het webinar’. Zowel de als het webinar mag allebei. Maar binnen NL Design System gebruiken we ‘het webinar’.
- Altijd datums en niet data.

## Richtlijnen voor teksten in het Nederlands

De overige richtlijnen gelden voor teksten in alle talen die we gebruiken, zoals Nederlands en Engels. De volgende richtlijnen zijn specifiek voor Nederlandse teksten.

### Telefoonnummers

Nederlandse telefoonnummers:

- 070-333 44 44
- 0180-11 11 11
- 06-11 11 11 11
- 0900-11 11 11 (€ 0,03/min.)
- 0800-11 11 11 (gratis)

Schrijfwijze naar internationale contacten:

- +31 234 56 78 90
- +31 20 623 45 67
- +31 6 53 45 67 89

### Percentages

Gebruik voor percentages % (en niet ‘procent’)

Gebruik je een percentage in een tekst? Gebruik dan het symbool voor procenten (ofwel: %), en schrijf niet ‘procent’ voluit. Zet tussen het cijfer en het percentage geen spatie.

Bijvoorbeeld: 70%.

Euroteken (€)
Gebruik het euroteken (€) in teksten en plaats een spatie na het euroteken. Dus € 10.

Vermijd dus het woord ‘euro’ bij bedragen. Het euroteken verhoogt de herkenbaarheid van bedragen in de tekst en verbetert de scanbaarheid.

### Duizendtallen

Zet een punt voor de laatste 3 cijfers. Gebruik je een getal dat groter is dan duizend, zet dan altijd een punt voor de laatste 3 cijfers.
Bijvoorbeeld: 1.000 of 18.500.

## Richtlijnen voor teksten in het Engels

Schrijf teksten in Amerikaans-Engels, zodat de teksten consistent zijn met code van het design system. Bijvoorbeeld: "color" in plaats van "colour".

## Lijst van specieke gevallen

De volgende situaties zijn te specifiek om in het algemeen rekening mee te houden. Het zijn beslissingen die we vastleggen om later naar te verwijzen.

### ‘organiseren’

Gebruik het werkwoord ‘organiseren’ niet in combinatie met de dag waarop het georganiseerde plaatsvindt. Iets organiseren gebeurt namelijk niet op de dag zelf, maar in de aanloop ernaartoe.

Dus niet zo: “Op 3 maart organiseert NL Design System een event.”

Maar zo: “NL Design System organiseert een event. Het event is op 3 maart.”
