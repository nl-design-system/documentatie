---
title: Veelgestelde vragen · Project
hide_title: true
hide_table_of_contents: true
sidebar_label: Veelgestelde vragen
pagination_label: Veelgestelde vragen
description: Een overzicht van vragen die ons regelmatig gesteld worden.
keywords:
  - faq
  - nl design system
---

# Veelgestelde vragen

Op deze pagina geven we antwoord op vragen die regelmatig aan het kernteam van NL Design System gesteld worden.

- [Wat is NL Design System?](#wat-is-nl-design-system)
- [Hoe werkt NL Design System?](#hoe-werkt-nl-design-system)
- [Wat is het estafettemodel? Hoe werkt dat model?](#wat-is-het-estafettemodel-hoe-werkt-dat-model)
- [Waarom maken jullie niet gewoon zelf componenten en patronen?](#waarom-maken-jullie-niet-gewoon-zelf-componenten-en-patronen)
- [Waarom hebben jullie een community? Wat doet die voor mij?](#waarom-hebben-jullie-een-community-wat-doet-die-voor-mij)
- [Welke richtlijnen en componenten kan ik nu direct gebruiken om mijn website digitaal, gebruiksvriendelijk en toegankelijk te krijgen?](#welke-nlds-richtlijnen-en-componenten-kan-ik-nu-direct-gebruiken-om-mijn-website-digitaal-gebruiksvriendelijk-en-toegankelijk-te-krijgen)
- [Ik wil NL Design System gaan gebruiken voor mijn toegankelijkheidsopgave maar waar moet ik beginnen?](#ik-wil-nl-design-system-gaan-gebruiken-voor-mijn-toegankelijkheidsopgave-maar-waar-moet-ik-beginnen)
- [Mijn leverancier heeft vragen over NL Design System. Naar wie van jullie kan ik hem verwijzen?](#mijn-leverancier-heeft-vragen-over-nl-design-system-naar-wie-van-jullie-kan-ik-hem-verwijzen)
- [Ik wil mijn manager voorstellen om mee te doen met NL Design System. Wat zijn de kosten en doorlooptijd? Waar moet ik zelf voor zorgen?](#ik-wil-mijn-manager-voorstellen-om-mee-te-doen-met-nl-design-system-wat-zijn-de-kosten-en-doorlooptijd-waar-moet-ik-zelf-voor-zorgen)
- [Zijn er al andere organisaties die meedoen?](#zijn-er-al-andere-organisaties-die-meedoen)
- [Hoe is security geregeld binnen NL Design System?](#hoe-is-security-geregeld-binnen-nlds)
- [Hoe volwassen is NL Design System? Is nu een goed moment om aan te sluiten?](#hoe-volwassen-is-nl-design-system-is-nu-een-goed-moment-om-aan-te-sluiten)

## Wat is NL Design System?

NL Design System is een project dat specialisten van verschillende overheidsorganisaties laat samenwerken aan concrete oplossingen voor websites en applicaties. Denk bijvoorbeeld aan code, ontwerp en richtlijnen.

Het doel: organisaties hoeven minder vaak hetzelfde wiel uit te vinden, en hebben meer tijd om gebruikers centraal te stellen. Zo worden online overheidsomgevingen consistenter, gebruiksvriendelijker en toegankelijker.

## Hoe werkt NL Design System?

NL Design System bestaat uit verschillende soorten onderdelen:

- [Richtlijnen](/richtlijnen/introductie): adviezen over verschillende onderwerpen, zoals het [maken van formulieren](/richtlijnen/formulieren/).
- [Componenten](/componenten): bouwblokken waarmee websites en applicaties worden opgebouwd, zoals buttons, invulvelden en tabellen.
- [Voorbeelden](/voorbeelden): voorbeelden van hoe componenten samen kunnen worden gebruikt voor specifieke taken die gebruikers willen doen, op basis van inzichten uit [gebruikersonderzoek](/voorbeelden/onderzoek).
- Er is ook een [handboek](/handboek/introductie) over het gebruik van NL Design System.

De community neemt het initiatief voor deze onderdelen, bijvoorbeeld wanneer een gemeente of ministerie een specifiek component of patroon nodig heeft.

Het kernteam geeft ondersteuning als blijkt dat meer organisaties datzelfde component willen gebruiken. Dan wordt er samengewerkt aan een ultieme versie, waarop het kernteam regie voert, kwaliteit bewaakt en garanties geeft. Dit doen we met het ‘[estafettemodel](/handboek/estafettemodel)’. Hierin krijgen richtlijnen, componenten en patronen een status, die aangeeft hoe ver ze zijn gevorderd.

## Wat is het estafettemodel? Hoe werkt dat model?

De aanpak binnen NL Design System om samen te werken noemen we het ‘[estafettemodel](/handboek/estafettemodel)’. Hierin krijgen richtlijnen, componenten en patronen een status, die aangeeft hoe ver ze zijn gevorderd. Zo gaan onderdelen van ‘[Help Wanted](/handboek/estafettemodel#help-wanted)’ naar ‘[Community](/handboek/estafettemodel#community)’ naar ‘[Candidate](/handboek/estafettemodel#candidate)’ naar ‘[Hall of Fame](/handboek/estafettemodel#hall-of-fame)’. Elke stap heeft een eigen checklist, waarmee we kwaliteit waarborgen en bepalen wie wat doet.

Elke stap heeft ook een eigen doel. De ‘Community’ stap geeft organisaties alle vrijheid om te innoveren en van elkaar te gebruiken. In de ‘Candidate’ stap is het onderdeel algemener gemaakt, breder ingezet en klaar voor de laatste feedback. Tot slot wordt het onderdeel definitief in de ‘Hall of Fame’ stap, met garanties op toegankelijkheid en gebruiksvriendelijkheid.

Door zo'n uitgebreid stappenplan te doorlopen, zorgen we voor een aantal zekerheden:

- **Goed onderzocht**: we nemen gebruikersonderzoek als basis voor bruikbare richtlijnen, componenten, patronen en betere toegankelijkheid.
- **Publiek beschikbaar**: we maken open source werken makkelijker, waardoor samenwerken makkelijk wordt.
- **Samen ontwikkeld**: oplossingen worden gebouwd en gebruikt door een actieve community.
- **Breed gedragen**: onderdelen zijn bij meerdere organisaties gebruikt en daardoor getest met zoveel mogelijk verschillende use cases.

## Waarom maken jullie niet gewoon zelf componenten en patronen?

We ontwikkelen de onderdelen niet zelf, omdat we de doelen van deelnemende organisaties centraal willen stellen. En, nog belangrijker, de behoeften van hun gebruikers. Doordat specialisten in de community samenwerken stimuleren we vanaf het begin breed draagvlak. Zo worden oplossingen direct in de praktijk gebruikt en kunnen ze gelijk met de juiste doelgroep worden getest.

## Waarom hebben jullie een community? Wat doet die voor mij?

Overheidsorganisaties hebben veel overlap in de online diensten die ze aanbieden. Die overlap maakt samenwerken logisch en dat doen wij als community. Want als we dezelfde uitdagingen hebben, kunnen we vast ook van elkaar leren wat betreft oplossingen.

Als organisatie die meewerkt aan NL Design System beslis je dus mee over nieuwe ‘bouwblokken’, profiteer je van wat er al is en maak je gebruik van de expertise van het kernteam én de rest van de community.

## Welke richtlijnen en componenten kan ik nu direct gebruiken om mijn website gebruiksvriendelijk en toegankelijk te krijgen?

In de community zijn al veel verschillende [richtlijnen](/richtlijnen) en [componenten](/componenten) te vinden. De richtlijnen zijn direct op deze website te vinden, voor de componenten kun je terecht bij de organisaties waar ze gemaakt zijn. Op de pagina [componenten](/componenten) vind je links naar de relevante Storybooks en Figma-bestanden.

Voor vragen, design of development: meld je gerust in de [Slack-community van Code for NL](https://praatmee.codefor.nl/) (kanaal `#nldesignsystem`).

## Ik wil NL Design System gaan gebruiken voor mijn toegankelijkheidsopgave maar waar moet ik beginnen?

NL Design System helpt op dit moment op twee manieren bij de toegankelijkheidsopgave van organisaties:

1. Onze richtlijnen worden gebruikt als kennisbank. Ze bevatten concrete adviezen over wat er nodig is en waarom. Er zijn do's en don'ts, voorbeelden waarmee je aan [WCAG](/wcag/) kunt voldoen en tips die verder dan gaan de WCAG.
2. Onze componenten kunnen worden gebruikt om toegankelijke producten te maken. Als componenten de laatste fase hebben bereikt (Hall of Fame), garanderen we zelfs dat ze voldoen aan toegankelijkheidseisen én zijn ze in productie getest.

## Mijn leverancier heeft vragen over NL Design System. Naar wie van jullie kan ik hem verwijzen?

Veel organisaties werken met NL Design System via hun leveranciers. Bijvoorbeeld doordat hun leveranciers onze componenten gebruiken, of meedoen in de community.

Ben je zelf leverancier en wil je voor klanten met NL Design System aan de slag? Neem dan contact op met het [kernteam](/project/kernteam), we helpen je graag op weg.

## Ik wil mijn manager voorstellen om mee te doen met NL Design System. Wat zijn de kosten en doorlooptijd? Waar moet ik zelf voor zorgen?

Meedoen is gratis en kan stap voor stap. De kosten voor organisaties zitten in het beschikbaar stellen van mensen en de tijd vrijmaken waarin ze samenwerken.

## Zijn er al andere organisaties die meedoen?

NL Design System wordt gebruikt in verschillende projecten van overheidsorganisaties door heel Nederland. Veel van deze projecten zijn in ontwikkeling, sommige projecten staan live. Op de pagina [‘Wie doet mee?’](/community/wie-doet-mee/) vind je een overzicht van organisaties die zelf en/of via hun leveranciers meedoen met NL Design System.

Meedoen kan op allerlei manieren, van alleen gebruiken tot zelf meebouwen:

- **Gebruik de bouwstenen**: gebruik [richtlijnen](/richtlijnen), [componenten](/componenten) of [onderzoek](/voorbeelden/onderzoek) voor je websites en applicaties.
- **Doe kennis op**: kom naar bijeenkomsten als de tweewekelijkse Heartbeat, Design Systems Week of hackatons. Of word lid van onze [Slack community bij Code for NL](https://praatmee.codefor.nl/) (kanaal: #nl-design-system).
- **Werk mee**: deel je eigen richtlijnen, componenten of onderzoek, [maak een thema voor je huisstijl](/handboek/developer/thema-maken), of geef feedback op de bestaande bouwstenen.

## Hoe is security geregeld binnen NL Design System?

Het kernteam helpt de community om hun [repository's](https://github.com/orgs/nl-design-system/repositories) vers en veilig te houden, zodat iedereen gerust gebruik kan maken van de componenten en thema's.

- Alle code wordt verplicht door een tweede teamlid gecontroleerd.
- Elke dag worden backups gemaakt van de NL Design System projecten op GitHub.
- Elke maand werken we samen om updates te installeren.
- De updates gaan niet automatisch, alle wijzigingen worden door twee personen gecontroleerd.
- Organisaties die werken op [github.com/nl-design-system](https://github.com/nl-design-system) worden [geholpen met infrastructuur](http://github.com/nl-design-system/terraform) die toegang tot de code en de integriteit van de code bewaakt.
- Twee-factor-authenticatie (2FA) is verplicht voor alle bijdragen aan NL Design System.
- Alle code controleren we automatisch op secure coding practices, en voldoen aan die regels is verplicht.

We passen best practices toe om te zorgen dat deze repository's up to date en veilig blijven, zoals automatisch instellen van rechten, branch protection en procedures voor het regelmatig updaten van dependency's.

## Hoe volwassen is NL Design System? Is nu een goed moment om aan te sluiten?

Wie meedoet sluit aan bij een grote en steeds groeiende community van specialisten:

- De vier grootste gemeenten en diverse landelijkse overheidsorganisaties, zoals RVO en Logius, werken nu al binnen NL Design System samen onder een gedeelde architectuur.
- In totaal zijn er tientallen richtlijnen en al zo'n 180 componenten in gebruik.
- Op Slack is er een community van 600+ mensen en er zijn maandelijks samenwerkdagen waar ontwerpers, ontwikkelaars en leveranciers samenwerken.

Als je nu meedoet, kun je:

- bestaande componenten uit de community gebruiken en uitbreiden.
- makkelijk één product ontwikkelen en met meerdere organisaties en huisstijlen gebruiken.
- meeliften op toegankelijkheidsverbeteringen in componenten.
- gebruik maken van expertise uit het kernteam en de community.
